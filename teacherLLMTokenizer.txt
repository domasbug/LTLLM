Sostinės geležinkelio pervažoje išbandoma nauja technologija: stebės objektų padėtį, atstumą ir dydį
„Lietuvos geležinkeliai“ (LTG) pervažose testuoja naują technologiją – vienoje Vilniaus pervažų sumontuota inovatyvi vaizdo kamera, kurios pagalba galima stebėti pervažą kertančių objektų padėtį, atstumą bei dydį realiu laiku.

„Siekdami gerinti tiek geležinkelių transporto, tiek automobilių ir pėsčiųjų eismo saugą ieškome inovatyvių sprendimų, kuriuos būtų galima pritaikyti esamai infrastruktūrai ir taip atliepti tiek aukščiausius saugumo reikalavimus, tiek ir pagerinti infrastruktūros efektyvumą bei sudaryti galimybes transporto srautų optimizavimui“, – sako LTG technologijų direktorius Vytautas Bitinas.

Skelbiama, kad du mėnesius truksiančio pilotinio projekto metu bus identifikuojami nustatytų parametrų zonų pažeidimo atvejai: kliūtys pervažos teritorijoje, pravažiuojančių traukinių gabaritai bei pašalinių asmenų priartėjimas prie šalia pervažos sumontuotų statinių ir įrenginių.

Svarstoma, kad tokie duomenys bei jų analizė naudojant dirbtinio intelekto priemones padės išvengti eismo įvykių ir galės būti naudojami siekiant priimti sprendimus dėl papildomų saugos priemonių diegimo.

Siekiant tobulinti viešąjį transportą bus apklausta 10 tūkst. Kauniečių
Kaunui pasirašius sutartį dėl viešojo transporto galimybių studijos pirkimo, bus apklausta 10 tūkst. gyventojų.

Taip pat ketinama analizuoti susisiekimo būklę – taip siekiama nustatyti, koks naujas didelio našumo visuomeninis transportas miestui yra tinkamiausias.

Kaip skelbiama Centriniame viešųjų pirkimų portale, daugiau nei 216 tūkst. eurų vertės sutartį su „Smart Continent LT“ ir Austrijos įmonės „MC Mobility Consultants GmbH“ konsorciumu Kauno savivaldybė sudarė vasario pabaigoje.

Tiekėjas įsipareigojo parengti galimybių studiją iki spalio pabaigos.

Savivaldybės Transporto ir eismo organizavimo skyriaus vedėjas Martynas Matusevičius BNS nurodė, kad pirmuoju studijos etapu bus vykdoma apklausa, pagal sutartį, tai turi būti padaryta per du mėnesius.

Klausimai jau suderinti, o artimiausiu metu bus vykdoma kauniečių apklausa.

„Bus apklausta 10 tūkst. gyventojų, jie bus apklausiami gyvai, sudarytos transporto zonos, jose bus nustatoma, kiek žmonių reikia apklausti“, – teigė M. Matusevičius.

Apklausos bus vykdomos gyvai, taip pat gyvai bei iš dalies internetu ketinama apklausti ir 500 Kauno priemiesčių gyventojų.

Pasak savivaldybės atstovo, tai leis susidaryti vaizdą, kaip mieste juda žmonės. Surinkus šiuos duomenis, bus vertinami maršrutai, kur „būtų tinkamiausios trasos išvežti didžiausiu kiekius“.

Savivaldybės atstovo teigimu, automobilių skaičius Kaune yra per didelis, todėl siekiama, kad daugiau gyventojų naudotųsi viešuoju transportu.

„Matome, kad keleivių srautai, kiekis didėja, artėjame prie prieškovidinio laikotarpio. Norėdami suteikti patogesnę paslaugą, turime sukurti patogesnę infrastruktūrą. Tada tikėtina, kad viešuoju transportu naudosis dar daugiau žmonių“, – kalbėjo M. Matusevičius.

Studijoje bus įvertintos galimybės Kaune įrengti naują viešojo transporto infrastruktūrą ir tam reikalingos investicijos.

„Manau, kad ataskaita mums pasakys, ką galėtume pasirinkti, ir tada svarstytume, ar galime tiek lėšų pasiūlyti tai priemonei, ar ne. Tikiu, kad šių metų galas galėtų būti su sprendimu, ar tęsiamas toliau projektas. Jeigu tęsiamas – kokia apimtimi“, – nurodė Transporto ir eismo organizavimo skyriaus vedėjas.

2019 metais savivaldybės tarybos patvirtintame Kauno darnaus judumo plane numatytos trys preliminarios skirtingas miesto vietas turinčios sujungti linijos, kuriomis turėtų kursuoti naujos rūšies viešojo transporto priemonės.

M. Matusevičius praėjusių metų pabaigoje BNS sakė, kad šiam planui įgyvendinti „realiausia būtų arba greitieji autobusai, arba tramvajus“, tai yra „turbūt finansiškai prieinamos ir daugiausia pridėtinės vertės duodančios“ alternatyvos.

Galimybių studijos projektas iš dalies finansuojamas Europos Sąjungos lėšomis, tam jau gauta 60 tūkst. eurų.

Kita dalis galimybių studijos – apie 156 tūkst. eurų – finansuojama miesto biudžeto lėšomis.

Studiją sudaro keturi etapai: kelionių matricos sudarymas ir miesto transporto modelio atnaujinimas, į kurį įeina gyventojų apklausa, esamos susisiekimo būklės analizė, alternatyvų parengimas bei finansinių formų pildymas.

Kaip įvardijama sutartyje, didelio našumo viešasis transportas yra tokia viešojo transporto forma, kuri per valandą gali pervežti ne mažiau 3,6 tūkst. keleivių.
Dalis tarpmiestinių vežėjų jau atnaujina autobusų parkus
Kai kurių Lietuvos miestų vežėjai atnaujina tolimojo susisiekimo autobusų parką. Perkami naujesni autobusai pakeis senesnius, neatitinkančius reikalavimų. 

Mažeikių autobusų parkas ruošiasi pirkti du tokius autobusus, ne senesnius nei 8 metų. Bendra jų kaina turėtų siekti 360 tūkst. eurų. Panevėžio ir Širvintų autobusų parkai taip pat pirks po du tokius autobusus.

Mažeikių bendrovės direktorius Edvardas Milevičius BNS sakė, kad du seniausi autobusai nuo kitų metų bus nebetinkami, todėl norima juos pakeisti naujesniais, atitinkančiais įstatymo reikalavimus.

„Reikia atnaujinti autobusų parką (...), kadangi mes nebegalėsime nuo 2026 metų važiuoti su senesniais nei 10 metų amžiaus (autobusais – BNS), o šiai dienai negalim važiuoti su senesniais nei 14 metų“, – BNS sakė E. Milevičius.

Įmonės vadovo teigimu, autobusus planuojama pirkti iš bendrovės lėšų, o norint ateityje atsinaujinti dar labiau, reikės papildomo finansavimo.

Tarpmiestinius autobusus įsigyti ruošiasi ir Panevėžio autobusų parkas. Jo skelbtą konkursą laimėjo komercinio transporto prekybos bendrovė „Adampolis“.

Įmonės direktorius Arnoldas Gražys sako, kad nuo šiol autobusai bus atnaujinami dažniau.

„Lietuva nėra toks turtingas kraštas, kaip skandinavai ar Vakarų Europa. Autobusų amžius visų vežėjų, aš manau, buvo šiek tiek aukštesnis nei 10 metų (...). Prisitaikant prie visų reikalavimų reikės vežėjams atsinaujinti techniką“, – BNS sakė A. Gražys.

Širvintų merė Živilė Pinskuvienė sako, kad rajono autobusų parkas yra beveik atsinaujinęs – pernai buvo nupirkti keturi nauji autobusai, kurie jau aptarnauja keleivius, o šiuo metu vyksta konkursas dar dviejų naujų autobusų pirkimui.
„Man atrodo, kad mažiukai (vežėjai – BNS) yra smaugiami, jie turi užsidaryti, viskas turi pereiti į dideles rankas, bet laikysimės tiek, kiek galim“, – BNS sakė merė.

Širvintų savivaldybė po 15 metų trukusios koncesijos sutarties 2023 metais susigrąžino Širvintų autobusų parką.

Autobusų parkus atnaujinti teks ir didžiosioms keleivių vežimo įmonėms. „Kautros“ direktorius Linas Skardžiukas BNS sakė, kad tai bus iššūkis visiems vežėjams, ir nežinia, ar sektorius yra pasiruošęs tokiam kokybiniam šuoliui.

„Ateitis labai neaiški, nėra stabilumo suvokime, kaip turėtų vystytis šis tolimasis transportas“, – BNS sakė jis.

„Ruošiamės, darom, ką galime, bet įsitempę esame labai. Įsitempę yra ir finansuotojai, bankų rinka“, – BNS sakė „Kautros“ marketingo direktorius Gintautas Pakusas.

Marketingo direktorius teigė, kad šiais metais „Kautra“ jau įsigijo 20 naujų autobusų, pritaikytų žmonėms su negalia.

Lietuvos keleivių vežimo asociacijos (LKVA) prezidentas Gintaras Nakutis BNS sakė, kad situacija vežėjų rinkoje iš esmės nepakitusi nuo praėjusių metų liepos.

„Yra tokia pati situacija, tie patys maršrutai, tie patys reisai, kaip buvo 2023 metų liepą, – tai yra 230 maršrutų ir 615 reisų. Viskas turėtų būti išlikę tas pats. Vežėjai patys to negali pakeisti, jie yra įsipareigoję dirbti iki šių metų pabaigos“, – sakė LKVA prezidentas.

Jo teigimu, pernai priėmus Kelių transporto kodekso pataisas, vežėjams buvo mažai laiko apsispręsti, ar investuoti į naujų transporto priemonių pirkimą ir dirbti toliau.

2023 metais liepą įsigaliojusios kodekso pataisos įpareigojo vežėjus atnaujinti autobusų parkus – tolimojo susisiekimo autobusai turi būti ne senesni nei 14 metų, o nuo 2026 metų – ne senesni nei 10 metų.
Kelininkai: Telšių, Tauragės ir Šilalės rajonuose eismo sąlygas sunkina rūkas
Telšių, Tauragės ir Šilalės rajonuose eismo sąlygas sekmadienio rytą sunkina rūkas. Čia matomumas vietomis sumažėjęs iki 300 m, praneša Eismo informacijos centras.

Lietuvoje pagrindinių kelių dangos daugiausia drėgnos, vietomis yra sausų kelių ruožų.

6.00 val. ryto duomenimis, šalyje be kritulių. Oro temperatūra siekia 5–8 laipsnius šilumos.

Dieną lietaus tikimybė nedidelė. Vėjas pietų, 6–11 m/s. Oro temperatūra svyruos nuo 16 iki 21 laipsnių šilumos.
Kodėl trumpi maršrutai – „peilis“ automobilio varikliui?
Vairavimas trumpais atstumais gali tapti dideliu iššūkiu vidaus degimo varikliui. „Start-stop“ sistemos naudojimas, vis didėjanti galia vienam litrui ir mažėjantis variklio darbinis tūris – tokios sąlygos šiuolaikiniams automobiliams itin nepalankios. Ekspertai pasidalijo, kokias rizikas varikliui kelia nuolatinis važinėjimas trumpais maršrutais ir kaip jas valdyt, rašoma „Total Energies“ pranešime žiniasklaidai.

Variklis dėvisi greičiau

Vis daugiau automobilių gamintojų atvirai pripažįsta, kad nebegamina variklių, galinčių nuvažiuoti milijoną kilometrų. Oficialiose eksploatavimo trukmės deklaracijose vis dažniau pamatysime – 300 000 kilometrų. Ne paslaptis, jog didžioji dalis vairuotojų automobiliu įveikia ne pačius didžiausius atstumus. Važinėjant mieste jie itin trumpi, tad variklis nepasiekia reikiamos darbinės temperatūros ir susidėvi greičiau nei važiuojant ilgesnį maršrutą.

„Vairuojant miestuose ar miesteliuose greitis dažniausiai ribojamas iki 50 km/h, nuolat tenka dinamiškai įsilieti į eismą, sustoti prie šviesoforų ar pėsčiųjų perėjų. Tokio veikimo metu variklis sunaudoja daugiau degalų, o tai reiškia ir daugiau degimo produktų alyvoje – daugiau teršalų. Tokiomis sąlygomis į variklio alyvą gali patekti ne tik degalų.

Trumpoms kelionėms naudojamų automobilių varikliuose kaupiasi drėgmė – tai ypatingai svarbu hibridams: kondensatas, ištirpęs alyvoje, cirkuliuoja variklyje, pradėdamas arba sustiprindamas korozijos procesus. Dėl šios priežasties, važinėjantiems trumpais atstumais alyvą reikėtų keisti dažniau nei važiuojant ilgesniais“, – pataria Vilniaus autoserviso automechanikas Pranas Mitkus.

Rizika – suodžiai

Kita problema – šiandien dominuojantys mažėjantys benzininiai varikliai išskiria suodžius, kartais net nemažus jų kiekius. Taip yra dėl to, kad esant milžiniškai mažo tiesioginio įpurškimo variklio apkrovai degalai ir oras nesusimaišo idealiai, o cilindruose atsiranda kuro pertekliaus zonos. Ir būtent iš jų degimo procese susidaro suodžiai.

„Suodžiai linkę nusėsti įvairiose variklio vietose, įskaitant paskirstymo grandinę. Tai ypač kenkia atskiras grandinės dalis jungiantiems kaiščiams, kurie greičiau dėvisi. Padėti gali tinkama alyva – jos sudėtis gali šiek tiek sumažinti suodžių dalelių susidarymą. Alyva, pasižyminti stipriomis skaidančiomis savybėmis, taip pat tinkamai parinkti antidėvėjimosi priedai padės išvengti suodžių kaupimosi jautriose vietose ir dar labiau apsaugos grandinę nuo pailgėjimo“, – į ką svarbu atkreipti dėmesį pasakoja automechanikas.

Važiuojant nedideliu greičiu gresia LSPI

Ekspertai pastebi dar vieną rimtą problemą, su kuria ir toliau susiduria vidaus degimo variklių konstruktoriai – LSPI reiškinį (angl. LSPI – Low speed pre-ignition).

„Jį dažniausiai galima pastebėti esant mažo greičio diapazonui (1500–2000 aps./min.), kai variklis yra labai apkrautas ir stipriai pripildytas oro. Tokios sąlygos susidaro važiuojant nedideliu greičiu ir smarkiai spaudžiant akceleratoriaus pedalą. Prie LSPI reiškinio prevencijos reikšmingai prisideda kokybiškos variklio alyvos, kurios užtikrina mažesnę oksidaciją, mažesnius jungčių struktūros pokyčius, sumažina tepalų garavimo greitį“, – akcentuoja Andrzejus Husiatynskis, „Total Energies“ Techninio skyriaus vadovas.

Pasak eksperto, būtina atkreipti dėmesį ir į tai, jog šiuolaikiniai varikliai kenčia gerokai didesnes mechanines bei temperatūros apkrovas, todėl juose būtina naudoti mažos klampos alyvą.

„Rinkoje pasirodo klampumo klasės, tokios kaip 0W-20 ar žemesnės, o kai kuriems varikliams gamintojas jau rekomenduoja 0W-8 klampumo klasės alyvas. Į tokius variklius jokiu būdu negalima pilti tokių produktų kaip 5W-50 ar 10W-40, nes tai juos labai greitai sunaikins“, – įspėja bendrovės atstovas.

Didėja leistinas greitis – daugėja ir eismo įvykių: kuris greitkelis Lietuvoje pavojingiausias?
Kaip ir kasmet, balandžio 1 d. įsigaliojus didesniam leistinam greičiui vairuotojai automagistralėse gali važiuoti maksimaliu 130 km/val. greičiu, o greitkeliuose 120 km/val. greičiu. Ekspertai pabrėžia, kad kuo didesnis leistinas greitis – tuo didesnė tikimybė patekti į eismo įvykius, ir primena, kokių principų pravartu laikytis, norint kelyje apsaugoti save ir kitus eismo dalyvius, rašoma „Lietuvos draudimo“ pranešime.

Remiantis draudimo bendrovės turimais duomenimis, pirmąjį metų pusmetį patys avaringiausi mėnesiai magistraliniuose keliuose būna balandis ir gegužė – tokia tendencija laikosi jau kelerius metus.

„Pastebime, kad kasmet įsigaliojus didesniam leistinam greičiui padaugėja ir eismo įvykių – greičiau važiuojantį automobilį suvaldyti ir prireikus jį sustabdyti yra sudėtingiau. Be to, prireikia laiko vairavimo šiltuoju metu įgūdžiams atnaujinti, kai kartu eisme judančių automobilių greitis padidėja, tenka vairuoti lyjant, šviečiant ryškiai saulės šviesai. Pavojų kelia ir į kelią patenkantys laukiniai žvėrys ir paukščiai“, – pastebi Giedrius Petrikas, bendrovės transporto žalų skyriaus vadovas.
Pačiu avaringiausiu magistraliniu keliu praėjusiais metais buvo kelias A1, o joje daugiausiai draudiminių eismo įvykių užfiksuota atkarpoje tarp Kauno ir Klaipėdos. A2 greitkelyje Vilnius–Panevėžys, lyginant su A1, praėjusiais metais buvo fiksuota apie 9 kartus mažiau autoįvykių, rodo draudiko duomenys.

„Daugiausiai draudiminių eismo įvykių praėjusiais metais fiksavome A1 automagistralėje, o jų skaičius itin išaugo šiltuoju metu. Ir tai nestebina – ši automagistralė atšilus orams tampa itin apkrauta, kadangi tai yra pagrindinis ir pats pralaidžiausias kelias, vedantis uostamiesčio ir pajūrio kurortų link. Didžiąją dalį auto įvykių šioje magistralėje sudaro smulkūs nutikimai, kai nukenčia automobilio stiklai, apdailos detalės“, – komentuoja draudimo ekspertas.

Pasak G. Petriko, važiuodami pagrindine šalies kelių arterija Vilnius–Klaipėda, vairuotojai turėtų būti itin atsargūs dėl susiformavusių provėžų ir kelio dangos remonto „lopų“. Ne paslaptis, kad neretai vairuotojai šiltuoju metų laiku būna linkę viršyti leistiną greitį, todėl kiekvienas kelio dangos nelygumas yra grėsmė saugumui važiuojant dideliu greičiu.

„Šiltuoju metų laiku pastebime ir tai, jog vis dažniau vairuotojai kreipiasi dėl žalos atlyginimo po susidūrimo su laukiniais gyvūnais. Pavasario ir vasaros sezonu stirnos, briedžiai, šernai išbėga į važiuojamąją kelio dalį, o nepasirinkus saugaus greičio toks susidūrimas gali pasibaigti ne tik automobilio apgadinimu, bet ir sužalojimais ar net žūtimis. Taip pat dažnesni ir tokie atvejai, kai automobiliai susiduria su paukščiais – tokio susidūrimo metu suvaldyti transporto priemonę tampa sudėtinga, tad čia išvengti didesnių žalų padėtų pasirinktas saugus greitis“, – patarimais dalinasi G. Petrikas.

Ekspertas atkreipia dėmesį į dar vieną svarbų veiksnį – remontuojamus kelio ruožus, kurie susiaurinami iki minimalios ribos ir dėl to būna gerokai ribojamas leistinas greitis. Visgi vairuotojai yra linkę jį viršyti ir važiuoti „su srautu“, dėl ko neretai įvyksta nemažai incidentų − nuo smulkių, tokių kaip padangos prakirtimas, iki labai didelių, net tragiškų įvykių, kai susiduriama su kelininkais ar jų įranga.

Kaip rodo draudiko duomenys, didžiausia praėjusiais metais išmokėta žala dėl eismo įvyko magistraliniame kelyje siekia 70 tūkst. eurų. Esant sudėtingoms oro sąlygoms važiuodamas automagistrale Kaunas-Klaipėda vairuotojas nepasirinko saugaus greičio ir atsitrenkė į kelio atitvarus, o už jo važiavęs automobilis nespėjo sureaguoti ir taip pat su juo susidūrė.

Iš viso, bendrovės duomenimis, magistraliniuose keliuose praėjusiais metais buvo užfiksuota virš 450 transporto priemonių žalų atvejų, o bendra žalų suma siekė 700 tūkst. eurų. Vidutinė eismo įvykio metu magistraliniame kelyje patirtos žalos išmoka pernai siekė daugiau nei 1500 eurų.

Populiarioji grupė „Imagine Dragons“ grįžta: po pertraukos pristato naują dainą ir klipą
Viena populiariausių grupių pasaulyje „Imagine Dragons“ pradeda naują savo karjeros etapą.

Grupė, kuri du sykius yra koncertavusi ir Vilniuje, pristatė naują kūrinį „Eyes Closed“. Kaip rašoma pranešime žiniasklaidai, daina sujungia elektroninės muzikos, hiphopo, roko ir alternatyvos elementus.

„Pailsėjęs ir praleidęs daug laiko su šeima bei artimaisiais, labai norėjau sugrįžti į muzikos pasaulį, kuris nuo pat pradžių man teikė daugiausiai džiaugsmo.

Dabar pasaulis atrodo visiškai kitoks, praėjus daugiau nei dešimtmečiui, kai mūsų grupė gyvuoja. Nepaisant to, kai kurie dalykai visada išlieka tokie patys.

Didžiausią džiaugsmą įrašų studijoje man teikia nostalgijos ir naujo skambesio balanso atradimas. Kurti dainą „Eyes Closed“ mums buvo labai smagu ir tikimės, kad ji pasieks klausytojų širdis“, – kalba JAV grupės lyderis ir solistas Danas Reynoldsas.

Naująjį grupės kūrinį galite išgirsti čia:
Praėjusią vasarą sausakimšame Vingio parke koncertavę „Imagine Dragons“ visai neseniai tapo pirmaja grupe pasaulyje, kurios net 10 dainų pasiekė daugiau nei po milijardą perklausų „Spotify“ platformoje.
Grupė yra pelniusi „Grammy“ ir tris Amerikos muzikos apdovanojimus, skaičiuojama, kad „Imagine Dragons“ albumai yra parduoti jau daugiau nei 70 milijonų egzempliorių tiražu.


Rokas Yan surengė išskirtinį koncertą „Pasaulio pabaiga“: scenoje – šimtai rožių ir filosofiniai klausimai
Sparčiai populiarėjantis jaunosios kartos dainininkas Rokas Yan penktadienio vakarą sostinės publiką pakvietė į unikalų koncertą, pavadintą „Pasaulio pabaiga“. 

Pasak kūrėjo, šiuo koncertu simboliškai norėjosi uždaryti etapą ir sukurti unikalią, tik vienam pasirodymui sukurtą patirtį. Į šį koncertą bilietai buvo parduoti daugiau nei prieš du mėnesius.

Koncertas išties buvo neįprastas. Vos jam prasidėjus Šv. Kotrynos bažnyčioje į publiką kreipėsi balsas, sveikindamas atvykus į pasaulio pabaigą be raginantis pagalvoti, kokios svajonės liko neišpildytos.

Vėliau šimtais rožių nutiestoje scenoje pasirodė ir pats Rokas Yan, pradėdamas koncertą visai neseniai kartu su vaizdo klipu pristatyta daina „Ar būsi su manim?“.

Koncerto metu ne kartą į publiką kreipėsi nežinomas balsas, vis iškeldamas įvairius klausimus ir pamąstymus.
Kaip rašoma pranešime žiniasklaidai, kartu su Roku Yan hitu tapusį kūrinį „Melodramos“ atlikti atvyko ir dainininkė Evgenya Redko.

Nors koncertas dar buvo tik įpusėjęs, sausakimšoje bažnyčioje publika jau nebesėdėjo savo vietose, o stovėdama kartu su dainininku bei grupe dainavo tokius kūrinius kaip „Surask mane“, „Vakar vakare“, „Stadionai“ ar „Aidai“.

Po gausybės raginimų „pakartot“ atlikėjas dar kartą atliko šio koncerto koncepcijai inspiravusį kūrinį „Ar būsi su manim?“.
Pasak atlikėjo, šiuo koncertu norėjosi į popmuziką pažvelgti giliau, filosofiškai išsikelti klausimus, kuriuos dažnai patys sau nutylime.

„Kuriant popmuziką taip jau yra, kad skambios melodijos kartais užgožia gilesnes mintis, filosofinius klausimus ar simboliką, slypinčią mano dainų tekstuose.

Todėl norėjau visa tai patyrinėti šiame koncerte, kurį sudarė trys dalys, leidžiančios į mistinę pasaulio pabaigą pažvelgti iš skirtingų perspektyvų“, – pasakoja dainininkas.
Vakaro metu atlikėjas paskelbė naują koncertą, kuris įvyks jau birželio 4 dieną sostinės renginių erdvėje „Vasaros terasa“.
Lietuvių sunkiosios muzikos grupė „Black Spikes“ pristato įspūdingą klipą: jame – hipnozė ir tarakonų gvardija
Sunkiojo roko grupė „Black Spikes“ savo biografijoje skaičiuoja nemažai koncertų muzikos festivalių scenose, kur savo klausytojus stebina mistiniu įvaizdžiu bei neįprastais pasirodymais. 

Kaip rašoma pranešime žiniasklaidai, kelerius pastaruosius metus grupė džiugina gerbėjus užburiančiais vaizdo klipais, o šiandien „Black Spikes“ dalinasi dar vienu nauju savo darbu

„Tai skausmo persmelkta daina, kurios veikėjas norėdamas išsilaisvinti iš vidinės kančios bejėgiškai prašosi būti užhipnotizuotas.

Šis, kaip ir daugelis kitų sunkiojo muzikos žanro kūrinių, atspindi tamsųjį žmonių pasaulį, kuriame apstu skaudžiausių mūsų išgyvenimų - nerimo, beviltiškumo ir pasidavimo.

Reikia pripažinti, jog šie jausmai tam tikruose gyvenimo etapuose aplanko mus visus, tik ne visada mokame juos priimti ir apie tai garsiai kalbėti“, - pristatydama klipą „Hipnozė“, pasakoja dainos teksto autorė ir vokalistė Agnieška.
„Kūrinys „Hipnozė“ buvo įkvėptas graikų mitologijos ir įkūnija mirtingojo pokalbį su nakties deivės sūnumis – miego ir mirties dievais. Tiek bejėgiškumo būsenoje kenčiančiojo, tiek nakties deivės personažai atsispindi sukurtame vaizdo klipe, o juos apjungia istorijos pasakotoją įkūnijusi grupės vokalistė.

Dar vienas mistinis personažas - mūsų naujas grupės narys, simbolizuojantis trampliną tarp gyvųjų ir mirusiųjų pasaulių. Jis savo tapatybės gerbėjams neatskleidžia ir yra pristatomas Yaga slapyvardžiu“, - priduria grupės bosistė Simona.
Grupė neslepia, kad groja nepopuliarią muziką, tad ir dalies visuomenės šios atmetimo reakcija yra suprantama.

„Vertinant pasauliniu mastu, sunkiosios muzikos scena yra labai galinga. Tad nors mūsų klausytojų ratas Lietuvoje nėra didelis, džiaugiamės, kad jis sėkmingai plečiasi už Lietuvos ribų, nepaisant to, kad kuriame lietuvių kalba“, – teigia Agnieška.
Anot grupės narių, nepaisant to, kad tiek naujai besikuriančių metalo grupių, tiek šio stiliaus veteranų – netrūksta, visgi Lietuvoje vietas, kur ši muzika skamba gyvai, galime suskaičiuoti ant pirštų.

Liūdna žinia tiek grupėms, tiek sunkios muzikos gerbėjams yra ir tai, kad didžiausi šalies metalo muzikos festivaliai, kuriems pavykdavo prisikviesti pasaulinio masto sunkiosios muzikos žvaigždes, stabdo savo veiklą.

Gausiu būriu lankytojų galėjęs pasidžiaugti festivalis „Devilstone“ šiemet jau nebeįvyks, o 24-ąsias metines švenčiantis festivalis „Mėnuo Juodaragis“ šią vasarą bus surengtas paskutinį kartą.
„Taigi vis dažniau metalo grupės, siekiančios aktyvios koncertinės veiklos, turi žvalgytis renginių už Lietuvos ribų, kitu atveju per metus surengia vos keletą koncertų.

Vienintelis vis dar tęsiantis savo veiklą didelio masto festivalis Lietuvoje yra „Kilkim Žaibu“, kuriame turėsime garbę šiemet pasirodyti ir mes. Šis festivalis - tai nuostabi baltiškos kultūros ir ekstremalios muzikos simbiozė, tad linkime jam ilgų gyvavimo metų“, - sako „Black Spikes“.
Silvester Belt pradėjo turą po „Eurovizijos“ vakarėlius: pamatykite, kaip daina „Luktelk“ sutikta Madride
Lietuvos atstovas šių metų „Eurovizijos“ dainų konkurse Silvester Belt pradėjo turą po Europos didmiesčius, kurio metu užsienio gerbėjams ir žiniasklaidai pristato gegužę Malmėje skambėsiančią savo dainą „Luktelk“.

Praėjusį savaitgalį pagal Lietuvos dainą šoko ir kartu dainavo gausi publika Ispanijos sostinėje Madride. Artimiausiomis savaitėmis atlikėjo planuose – dar trys pasirodymai ir susitikimai su užsienio lietuviais.

Kaip rašoma pranešime žiniasklaidai, pirmą kartą gyvai už Lietuvos ribų „Luktelk“ skambėjo dar kovo pradžioje Stokholme, Švedijos nacionalinės atrankos „Melodifestivalen“ finalo išvakarėse.

Dainą, kuri net septynias savaites buvo klausomiausia Lietuvoje, konkurso šalies šeimininkės publika tuomet sutiko itin šiltai.

Tarp daugiausiai Lietuvos eurovizinės dainos besiklausančių šalių – ir Ispanija, kurioje numatyti du Silvestro pasirodymai. Praėjusio šeštadienio vakarą „Luktelk“ skandavo Madride susirinkę gerbėjai, o jau šį šeštadienį, balandžio 6 d., Lietuvos atstovas žengs į sceną euroviziniame vakarėlyje Barselonoje.

Silvester Belt pasirodymą Madride galite pamatyti čia:
Kaip teigia atlikėjas, konkurso gerbėjams dainos žodžiai jau gerai pažįstami. Pasirodymą stebintys žiūrovai ypač gausiai prisijungia tose vietose, kurios kartojasi keliskart.

„Gera girdėti, kaip pilna salė, kurioje turbūt niekas nemoka lietuviškai, dainuoja kartu. Daug sutiktų žmonių kartoja, kad mūsų kalba suteikia dainai įdomumo ir įtraukia, priverčia suklusti“, – sako jis.
Šių vakarėlių metu atlikėjai ne tik susitinka su gerbėjais bei žiniasklaida, bet ir susipažįsta vieni su kitais. Silvestras pabrėžia, kad tarp dalyvių tvyro draugiška, o ne konkurencinga atmosfera.

Pirmųjų išvykų metu jis jau spėjo susidraugauti su Belgijos, Lenkijos, Šveicarijos, Airijos bei Suomijos atstovais, taip pat susipažinti ir su Jungtinės Karalystės vėliavą į Malmę nešančiu Olly Alexander, kurio ankstesnė kūryba grupės „Years & Years“ sudėtyje pažįstama ne tik Silvestrui, bet ir dažnam Lietuvos klausytojui.
Daugelis šių atlikėjų su Lietuvos atstovu vėl susitiks Barselonoje, o jau kitą dieną gastroles pratęs Londone. Po savaitės, balandžio 13 d., šių metų eurovizininkai keliaus į Amsterdamą. Nuo 2009-ųjų Nyderlandų sostinėje organizuojamas renginys „Eurovision in Concert“ vyks vienoje pagrindinių miesto koncertų salių „AFAS Live“ ir yra bene laukiamiausias išankstinis „Eurovizijos“ renginys.

Laikui iki starto didžiojoje „Eurovizijoje“ sparčiai tirpstant, pasiruošimas Lietuvos pasirodymui verda pilnu pajėgumu. Gegužės 7-ąją vyksiančiame pirmajame pusfinalyje, o sėkmės atveju – ir didžiajame finale gegužės 11 d., bus itin svarbus ir užsienyje gyvenančių lietuvių palaikymas.
Pernai konkurso balsavime įvesta naujovė šiemet išplėsta. Pusfinalyje, kuriame pasirodys Lietuva, galės balsuoti ne tik jame dalyvaujančios šalys bei vietas finale turinčios Švedija, Jungtinė Karalystė bei Vokietija, bet ir žiūrovai konkurse nedalyvaujančiose šalyse.

Šie balsai bus sujungti į vieną „likusio pasaulio“ grupę. Organizatoriai neseniai paskelbė, kad šiemet šis nedalyvaujančių šalių balsavimas prasidės likus net 24 valandoms iki šou, tad pasaulio lietuviai turės daugiau laiko balsais išreikšti savo palaikymą.

Savo gastrolių metu Silvester Belt taip pat planuoja susitikti su keliomis lietuvių bendruomenėmis Europoje. Anot jo, stiprus tautiečių palaikymas įkvepia ir drąsina siekti geriausio rezultato.

„Intensyviai ruošiamės, kad surengtume geriausią įmanomą Lietuvos pasirodymą“, – sako atlikėjas.

Vinilinę plokštelę pristatantis Radžis prabilo apie skaudžią netektį: leidinį skiria ypatingam žmogui
Šie metai populiariam atlikėjui Radžiui atnešė daug skirtingų išgyvenimų. 

Viena vertus, dainininkas džiaugiasi aukso amžiumi karjeroje, išleidžia riboto tiražo vinilinę plokštelę. Tačiau visai neseniai 37-erių muzikantas neteko žmogaus, kurį vadino savo muzikiniu tėvu.

„Galiu pasakyti, jog pastarieji metai mano karjeroje buvo itin geri. Aš nuo pat pradžių sakiau, kad visų dalykų sieksiu palengva, mažais žingsneliais. Dabar, kai scenoje jau esu 18 metų, galiu pasakyti, kad pavyko pasiekti visai nemažai: platininiai ir auksiniai albumai, apdovanojimai, publikos įvertinimas. Tačiau dabar laukia kelios svarbios progos“, – pasakoja Radžis Aleksandrovičius.

Kaip rašoma pranešime žiniasklaidai, balandžio 10 dieną savo gimtajame Panevėžyje Radžis surengs ypatingą koncertą.

„Bilietai visiškai išparduoti, likus savaitei iki renginio. Man tai labai malonu pranešti. Be to, pastebiu, kad į mano pasirodymus vis dažniau renkasi jaunesnė publika, neseniai atradusi senąją estradą, – mintimis dalijasi Radžis. – O tai geriausias atkirtis kritikams, kurie vis mėgsta pakalbėti, jog mano karjera baigsis, nes netrukus išmirs manęs klausanti auditorija.“

Šiuo metu bene labiausiai džiuginanti naujiena dainininko gyvenime – išleidžiama pirmoji jo vinilinė plokštelė. Pats Radžis sako, kad įamžinti muziką tokiame formate turėtų būti kiekvieno muzikanto siekiamybė.

„Man atrodo, kad išleisti vinilinę plokštelę – didelis prestižas. Tai tarsi mano kūdikis. Mados juk sukasi ratu, tad gal netrukus vėl visi norės dainų klausyti per patefonus, o ne skaitmeniniame formate“, - įsitikinęs dainininkas.

Jo pirmoji vinilinė plokštelė išleidžiama itin ribotu tiražu – bus tik 100 vienetų.
„Žinau, kad žmonės jau dabar domisi ir nori turėti savo kolekcijose. Tačiau kol kas vinilas bus parduodamas tik mano koncerte Panevėžyje. Spėju, kad dalis vinilinių plokštelių išvyks pas kolekcininkus į užsienį. O pats kopiją pasikabinsiu garbingiausioje vietoje, šalia kitų apdovanojimų“, – atvirauja Radžis.

Šioje vinilinėje plokštelėje esantiems kūriniams tekstus rašė neseniai Anapilin iškeliavęs Gintaras Zdebskis. Radžis šį kūrėją vadina vienu iš muzikinių savo tėvų.

„Visada būsiu dėkingas savo mamai Vidai, be kurios mano muzikinio kelio nebūtų. Taip pat Arūnui Valinskui, kuris visada manimi tikėjo ir padėjo, bei Gintarui Zdebskiui, kuris buvo ir mano vadybininku, ir tekstų autoriumi, ir tiesiog muzikiniu vedliu.

Tad vinilinę plokštelę, išreikšdamas padėką, noriu paskirti Gintarui. Ačiū, kad prirašėte tiek dainų man ir visada manimi rūpinotės“, – sako dainininkas.

Klaipėdoje – grupės „Pelenai“ koncertas su pasauliniais hitais ir lietuviška roko klasika
Nauja Klaipėdos industrinė renginių erdvė „Renginių kombinatas“ kviečia į garsiausių pasaulio ir jau klasika tapusių lietuviškų roko dainų koncertą, kurį klaipėdiečiams ir miesto svečiams dovanos legendinė Lietuvos roko grupė „Pelenai“.

Kaip rašoma pranešime žiniasklaidai, birželio 13 d. „Renginių kombinate“ publika turės galimybę mėgautis gyvai atliekamomis Bryano Adamso, Rodo Stewarto, grupių „Coldplay“, „Blur“ bei kitų garsių pasaulio atlikėjų žinomiausių dainų muzikinėmis interpretacijomis.

Garsiausių pasaulio roko muzikos hitų ir savo autorinių dainų koncertą susirinkusiems čia dovanos legendinė Lietuvos roko grupė „Pelenai“.

Grupė, kurią sudaro Česlovas Gabalis (vokalas), Gintas Banys (bosinė gitara), Audrius Piragis (gitara), Saulius Didžiulis (klavišiniai), Vaidas Taurinskas (mušamieji), susirinkusiems žada sukurti energingą bei trankų vakarą.

„Visuomet gera atvykti koncertuoti į Klaipėdą. Šį kartą čia atliksime koncertinę programą, kuri nuo pat pirmos dainos skatins pakilti iš savo vietų ir dainuoti kartu. Visuomet nekantraujame išbandyti naujas renginių erdves ir labai džiugu, kad „Renginių kombinate“ tiek mes scenoje, tiek ir publika salėje turės visas galimybes pasileisti plaukus ir puikiai praleisti šeštadienio vakarą“, – teigia grupės „Pelenai“ nariai.

Koncerto metu skambės ne tik geriausi pasaulio roko hitai, bet ir autorinės „Pelenų“ dainos. Dar 1986 m. susikūrusi grupė per beveik keturis veiklos dešimtmečius lietuviškos muzikos gerbėjams yra padovanojusi ne vieną įsimintiną muzikinį kūrinį.

„Lopšinė“, „Liūdesio akys”, „Sudie“, „Laiškai“ – tai tik keletas gerai žinomų lietuviškų lengvojo roko hitų, kurie yra neįsivaizduojami be išskirtinio „Pelenų“ vokalisto Česlovo Gabalio balso.

Motiejūno atstovaujama „Monaco“ Prancūzijoje patyrė antrą pralaimėjimą iš eilės
Sekmadienį antrą pralaimėjimą iš eilės Prancūzijos krepšinio čempionate patyrė Donato Motiejūno atstovaujama „Monaco“ (24-4) ekipa.

Ji rezultatu 86:100 (28:25, 25:25, 19:26, 14:24) netikėtai pralaimėjo Nansi „Sluc“ (13-15) krepšininkams.

D. Motiejūnas per 18 min. sugebėjo pelnyti 9 taškus, atkovojo 4 kamuolius, atliko 2 rezultatyvius perdavimus ir surinko 12 naudingumo balų.

Nugalėtojų gretose rezultatyviausiai žaidė 27 taškus įmetės Chrisas Clemonsas.

Net ir po dviejų pralaimėjimų iš eilės „Monaco“ Prancūzijoje užtikrintai žengia pirma.
A lygos turo finišas: „Kauno Žalgiris“ meta iššūkį čempionams iš Panevėžio
6-ąjį „TOPsport A lygos“ turą sekmadienio vakarą uždaro „Kauno Žalgiris“ ir „Panevėžys“.
„Kauno Žalgiris“ lygiose rungtynėse pralaimėjo „Žalgiriui“ ir su 4 taškais nusileido į 9-ąją vietą turnyro lentelėje. Glenno Stahlio kariaunos gretos buvo kaip reikiant praretėjusios, tačiau artimiausiame mače po diskvalifikacijų sugrįš saugas Žanas Benedičičius bei puolėjas Armandas Kučys. Savaitės pradžioje kauniečiai oficialiai atsisveikino su norvegu Kristofferiu Hovenu, praėjusioje dvikovoje jo vietą užėmė jaunasis Tomas Stelmokas. Vis dėlto laiko klausimas, kada prabils Filipas Dangubičius – kroatas įvarčių sąskaitos dar neatsidarė.

Panevėžiečiai praėjusią savaitę patyrė skaudų pralaimėjimą, praleido net 4 įvarčius, turi 2 taškus ir žengia paskutiniai. Maža to, neįkvepia ir artimiausias tvarkaraštis – teks žaisti su likusiais praėjusio sezono pirmojo ketverto atstovais. Dabar komandos gretose yra daug futbolininkų, tad strategui Gino Lettieri reikia atrasti optimalų vienuoliktuką. Realu, kad starto sudėtyje pamatysime pokyčių, tačiau dėl mačo svarbos galima tikėtis gana klampių ir atsargių rungtynių.
Paryžiaus maratone puikiai pasirodžiusi Kančytė užėmė 11-ą vietą
Sekmadienį Prancūzijos sostinėje Paryžiuje vyko tradicinės maratono varžybos, kuriose dalyvavo ir puikiai pasirodė Lietuvos bėgikė Loreta Kančytė.

Ji maratoną įveikė per 2 val. 33 min. ir 53 sek. (03:39 min. kilometro vidurkis) ir užėmė aukštą 11 vietą.
Primename, kad praėjusiais metais atletė debiutavo pasaulio lengvosios atletikos čempionate. Budapešte ji distanciją įveikė per 2 val. 38 min. ir 52 sek. Toks rezultatas leido jai užimti 46-ą vietą.

Jos asmeninis rekordas maratone, pasiektas 2021 m. Valencijoje, siekia 2 val. 30 min. ir 48 sek.

L. Kančytė skirtingų nuotolių distancijose Lietuvos čempione yra tapusi 8 kartus.

Gudaitis užfiksavo galingą epizodą, o „Alvark“ pasiekė saldų revanšą
Japonijos krepšinio lygoje saldų revanšą pasiekė Artūro Gudaičio atstovaujama ir Dainiaus Adomaičio treniruojama Tokijo „Alvark“ (40-10) ekipa. 

Ji namuose rezultatu 65:61 (27:17, 14:15, 13:11, 11:18) palaužė Mikavos „SeaHorses“ (30-20) krepšininkus.

Šeštadienio rungtynėse A. Gudaitis nesurinko nei vieno taško, tačiau sekmadienį atsitiesė ir pasižymėjo itin galingu epizodu.

Iš viso lietuvis per 19 min. pelnė 9 taškus (2/3 dvit., 5/6 baud.), atkovojo 3 kamuolius, 3 kartus suklydo ir perėmė 2 kamuolius.
Rezultatyviausiai nugalėtojų gretose žaidė 18 taškų surinkęs Kai Toewsas.

„Alvark“ Rytų konferencijoje užima antrąją vietą ir jau yra užsitikrinusi vietą atkrintamosiose.
Didžiosiose „Formulės-1“ lenktynėse Japonijoje triumfavo Verstappenas
Sekmadienio rytą įvyko ketvirtojo „Formulės-1“ turo, vykstančio Japonijoje, didžiosios lenktynės, kuriose į pergalių kelią sugrįžo praėjusių metų čempionas Maxas Verstappenas („Red Bull“).

Varžybos prasidėjo avarija, kurios epicentre atsidūrė Danielio Ricciardo ir Alexanderio Albono bolidai. Dėl to varžybų teisėjai skelbė priverstinę maždaug 30 minučių pertrauką, po kurios lenktynės tęsėsi.

Varžovų spaudimą atlaikęs M. Verstappenas galiausiai šventė dar vieną pergalę ir reabilitavosi po nesėkmės Australijoje.
Antrą vietą iškovojo jo komandos draugas Sergio Perezas, o trečias liko „Ferrari“ atstovas Carlosas Sainzas.
Penktasis šio sezono etapas lenktynininkus nukels į Kiniją. Varžybos vyks po dviejų savaičių.


Penkių setų tinklinio trileryje Kaune – apmaudus Lietuvos merginų rinktinės pralaimėjimas
Kauno sporto halėje vykstančiame Europos U20 merginų tinklinio čempionato antrojo atrankos etapo D grupės turnyre per mažą žingsnelį nuo pirmosios pergalės liko Lietuvos rinktinė, rašoma LTF pranešime.

Aistringai gausiai susirinkusių žiūrovų palaikomos lietuvės antrajame grupės susitikime po dramatiškos penkių setų kovos 2-3 (25:16, 25:18, 23:25, 26:28, 12:15) nusileido pirmą pergalę pasiekusiai Juodkalnijos ekipai.

Lietuvos tinklininkės rungtynes pradėjo energingai ir efektyviai. Tikslūs padavimai, išprovokuotos varžovių klaidos leido lietuvėms dominuoti tiek pirmajame, tiek antrajame setuose. Puikiai Lietuvos rinktinė pradėjo ir trečiąjį setą, kuriame pirmavo 19:11. Visgi tuomet Juodkalnija laimėjo atkarpą 9:1 ir išlygino rezultatą, o vėliau laimėjo ir setą. Dramatiška kova vyko ketvirtajame sete, kurio pabaigoje sėkmė lydėjo juodkalnietes. Lemiamame, penktajame, sete Juodkalnijos rinktinė finišavo trimis taškais ir eilės ir šventė sunkią pergalę.
Lietuvos rinktinei 22 taškus pelnė Anastasija Jesipenko, 19 – Arina Petuchova, 9 – Rusnė Kalendraitė.

Juodkalnijos komandą į priekį vedė Darja Popovič (21 tšk.) ir Gordana Madžgalj (19 tšk.).

„Gerai pasiruošėme, išstudijavome varžoves bei žaidėme labiau atsipalaidavę. Pirmosiose rungtynėse merginas šiek tiek slėgė neįprasta salė. Solidžiai žaidėme pradžioje, darėme nedaug klaidų, puolimo procentas buvo aukštas. Deja, bet suklupome trečiajame sete. Jį dažniausiai žaidžiame prasčiau. Pirmaudamos 19:11, paleidome setą. Tai buvo rungtynių lūžis. Tada varžovės atsigavo ir perėmė iniciatyvą. Pabaigoje mums koją kišo galbūt nuovargis, galbūt įtampa, sunku pasakyti“, – mintimis dalinosi Lietuvos rinktinės trenerės Jolitos Kontvainienės asistentas Aleksandras Volobujevas.
„Tai buvo beprotiškos rungtynės. Galiu pasveikinti abi komandas. Atmosfera arenoje buvo tikrai puiki. Galiu pasakyti tik tiek, kad stengėmės daryti tai, ką galime geriausia ir laimėti. Dėl to esu labai laiminga. Net po pralaimėtų pirmų setų mes stengėmės žaisti kuo geriau, nepasiduoti ir išnaudoti savo energiją“, – kalbėjo viena Juodkalnijos komandos lyderių Gordana Madžgalj.

Kitose intriguojančiose grupės rungtynėse susitiko lyderės. Čekijos rinktinė po atkaklios penkių setų kovos 3-2 (22:25, 18:25, 25:21, 25:15, 15:11) įveikė Slovėnijos komandą.

Čekės pralaimėjo pirmus du setus, bet vėliau perėmė iniciatyvą ir iškovojo pergalę. Jos taip pat atsirevanšavo slovėnėms už nesėkmę MEVZA čempionate.

Čekijos tinklininkės išsiskyrė savo neatremiamais padavimais, kurių atliko net 11.

Čekijos rinktinę į priekį vedė Martina Pokorna su 23 taškais. 14 taškų pridėjo Adela Chladkova. Slovėnijos ekipai 15 taškų pelnė Nina Svetina.

Sekmadienį 19 val. Lietuvos rinktinė susitiks su Čekijos komanda. 16 val. prasidės Juodkalnijos ir Slovėnijos tinklininkių akistata.

Antrajame Europos čempionato atrankos etape varžosi 20 komandų, suskirstytų į penkias grupes. Kelialapius į finalą pelnys grupių nugalėtojai bei keturios geriausios antrąsias vietas užimsiančios ekipos.

Pernai reprezentacijai institucijos išleido 4,3 mln. eurų daugiau negu 2022 metais 
Seimo Audito komitetas nustatė, kad per 2023 metus iš valstybės institucijoms skiriamų asignavimų lėšų reprezentacijai išleista 4,3 mln. eurų daugiau nei 2022 metais.

„2023 metais reprezentacijai faktiškai išleista 96 procentai suplanuotų lėšų, tai yra beveik 14 mln. eurų, kas sudaro 4,3 mln. eurų daugiau negu 2022 metais. Didžiausios jos buvo ketvirtame metų ketvirtyje, tik atotrūkis nuo trečiojo ketvirčio nebe toks ženklus kaip ankstesniais metais“, – trečiadienio posėdyje komentavo Seimo Audito komiteto biuro patarėja Rūta Petrukaitė.

Jos teigimu, praeitąmet labiausiai didėjo reprezentacinės ir samdytiems ekspertams skirtos išlaidos – atitinkamai 45 ir 22 procentais, lyginant su 2022 metais.

Audito komitetui duomenis teikia 97 valstybės asignavimus gaunančios institucijos. Pasak R. Petrukaitės, visos dešimt daugiausiai lėšų reprezentacijai išleidusių institucijų 2023 metais šias išlaidas pasididino.

Daugiausia biudžeto asignavimų reprezentacijai išleido Teisingumo ministerija ir Nacionalinė Teismų administracija, į dešimtuką taip pat patenka Užsienio reikalų, Krašto apsaugos, Vidaus reikalų, Finansų, Socialinės apsaugos ir darbo ministerijos, taip pat Vyriausybės, Prezidento ir Seimo kanceliarijos.

R. Petrukaitės teigimu, daugiausia lėšų reprezentacijai išleidžiančių institucijų dešimtuke praėjusiais metais nebeliko Ekonomikos ir inovacijų bei Kultūros ministerijos.

„Nesikeičia tendencija, kad kiekvienas metais ketvirtą ketvirtį išlaidos premijoms yra didžiausios, o 2023 metais jos sudarė 86 procentus. Ir nors nėra ženklaus išlaidų premijoms didėjimo, jų 2023 metais išmokėta 4,8 mln. eurų daugiau negu 2022 metais“, – akcentavo ji, pridurdama, kad daugiausia lėšų premijoms skirta Krašto apsaugos ministerijoje.

Seimo Audito komitetas kasmet peržiūri valstybės skiriamų lėšų panaudojimą premijų išmokėjimui, reprezentacijai, transportui, komandiruotėms, kvalifikacijai tobulinti, ekspertams ir darbo užmokesčiui.

Izgorodinas: viena Rusija neturi labai didelės galios daryti įtakos pasaulinėms naftos kainoms
„Citadelės“ banko vyriausiojo ekonomisto Aleksandro Izgorodino teigimu, Ukrainos atakos prieš Rusijos naftos infrastruktūrą turi įtakos naftos kainos pasaulinėje rinkoje kilimui, tačiau tai nėra esminė priežastis. Pasak ekonomisto, didžiausią įtaką tam daro rinkų pasiruošimas galimam JAV ir Europos centrinių bankų palūkanų mažinimui šią vasarą.

„Manau, kad Ukrainos atakos prieš Rusijos naftos gamyklas ir saugyklas, aišku, paveikia naftos kainą, bet tai nėra vienintelė priežastis. Skaičiuojant nuo metų pradžios, naftos kaina rinkose pakilo 19 procentų, tai beveik penktadaliu. Ir tam yra kelios priežastys“, – Eltai komentuoja ekonomistas A. Izgorodinas.

Svarbi priežastis naftos kainų kilimui – rinkų pasiruošimas Vakarų ekonomikos atsigavimui

Ekonomisto teigimu, svarbi priežastis, veikianti naftos kainas, yra rinkų pasiruošimas cikliškam Vakarų ekonomikos atsigavimui, dėl kurio egzistuoja nemaža palūkanų mažinimo tikimybė.

„Šiandien ryte (ketvirtadienį – ELTA) rinka matė 57 procentų tikimybę, kad JAV centrinis bankas mažins palūkanas nuo birželio, ir 75 procentų tikimybę, kad Europos centrinis bankas mažins palūkanas nuo birželio mėnesio“, – sako A. Izgorodinas.
„Palūkanų mažinimas visada yra gera naujiena žaliavų kainoms, nes tai reiškia spartesnį ekonomikos augimą ir didesnį žaliavų poreikį“, – akcentuoja jis.

Geopolitinės įtampos, pasak A. Izgorodino, taip pat turi įtakos pasaulinei naftos kainai. Kaip pagrindines jis akcentuoja besitęsiantį konfliktą tarp Izraelio ir Hamas, taip pat Ukrainos atakas prieš Rusijos naftos infrastruktūrą, paveikiančias 14 procentų Rusijos naftos pasiūlos apimčių.

„Rodikliai rodo vis daugiau požymių, kad įsibėgėja Kinijos ekonomikos atsigavimas. Šių metų pradžioje Kinijos ekonomika buvo labai sunki, Kinijos rinkos krito po 12–13 procentų per sausio mėnesį, bet dabar Kinijos verslo apklausos ir kiti rodikliai rodo, kad Kinijos ekonomika įsibėgėja. O Kinijos ekonomikos įsibėgėjimas reiškia didesnę žaliavų paklausą“, – kaip paskutinę priežastį naftos kainų kilimui išskiria ekonomistas.

Rusijos galimybės daryti įtaką pasaulinei ekonomikai – ribotos

A. Izgorodino vertinimu, Rusijos dalyvavimas OPEC (tarptautinė organizacija, jungianti naftą eksportuojančias valstybes) susitarime dėl naftos gavybos leidžia Maskvai daryti įtaką pasaulinėms rinkoms, tačiau ji nedidelė.

„Pačią įtaką Rusija gali daryti labai minimalią ir, sakyčiau, tokių galimybių iš esmės nėra. Rusija dalyvauja OPEC+ kartelyje ir tos šalys kartu priima sprendimus dėl naftos gavybos didinimo ir mažinimo. Dabar OPEC+ yra nusiteikęs riboti naftos gavybą, nes iki šiol pasaulio ekonomikos tikslas buvo labai silpnas ir tai kėlė tiesioginę grėsmę naftos kainoms, ką ir matėme rinkose praeitų metų pabaigoje“, – pabrėžia „Citadelės“ ekonomistas.

„Vienas iš aspektų, kuris dabar kompensuoja nemaža dalimi Rusijos naftos praradimus, yra tai, kad JAV naftos gavyba dabar siekia istorinį maksimumą. Kažkoks poveikis bus, bet nemanau, kad jis labai didelis“, – priduria A. Izgorodinas.

Svarbūs JAV ekonominiai rodikliai

Pasak ekonomisto, jeigu Europos ir JAV centriniai bankai birželį sumažintų palūkanų normą, tai turėtų pakelti tiek naftos, tiek žaliavų kainas.

„Jei išsipildys pagrindinis rinkos scenarijus, naftos kaina turi galimybių dar pakilti, bet yra didelė rizika, kad tas scenarijus neišsipildys, nes dabar rinka mato tik 57 procentų tikimybę, kad JAV centrinis bankas mažins palūkanas ir viskas priklausys nuo to, koks bus JAV darbo rinkos rezultatas“, – aiškina A. Izgorodinas.

Pasak jo, didele dalimi priklausys nuo dviejų JAV statistikos rodiklių – šį penktadienį skelbiamo JAV darbo rinkos rodiklio, vadinamojo NFP, ir kitą savaitę skelbiamo JAV infliacijos lygio.

„Rinkos jau yra įskaičiavusios geopolitikos riziką į dabartinę naftos kainą, rinkos yra taip pat įskaičiavusios Kinijos ekonomikos atsigavimą ir, svarbiausia, palūkanų mažėjimą Vakaruose. Vienintelis aspektas, kuris artimiausiu metu gali pasikeisti, yra tas rinkų optimistinis naratyvas, kad abu centriniai bankai, ir JAV, ir Europos, palūkanas mažins birželį. Labai gali būti, kad JAV centrinis bankas palūkanų birželį nemažins, tai tokiu atveju tai bus siurprizas rinkoms ir tikrai paveiktų žemyn žaliavų kainas, nes palūkanų laikymas ilgą laiką aukštumose automatiškai reiškia, kad centriniai bankai ribos pinigų politiką, ribos ekonomiką ir dėl to mažės žaliavų poreikis“, – apibendrina A. Izgorodinas.

Kauno rajono Giraitėje kitąmet tikimasi įrengti laisvalaikio parką
Kauno rajono Giraitės bendruomenė kitąmet tikisi turėti sporto ir laisvalaikio parką – savivaldybė paskelbė ieškanti rangovo projektui įgyvendinti. 

„Užliedžių seniūnija labai urbanizuota, joje gyvena jau daugiau kaip 10 tūkst. gyventojų, čia kuriasi jaunos šeimos, tačiau trūksta žaliųjų erdvių“, – komentare BNS teigė Kauno rajono savivaldybė.

Giraitės bendruomenės vadovė Edita Gedgaudė BNS teigė, jog žmonėms tokio parko labai trūksta, jie neturi kur leisti laisvalaikio.

„Kodėl to parko reikia, tai pirmiausia – kiekviena gyvenvietė turi turėti viešas erdves, kuriose galėtų būti vaikai. Vaikų užimtumui. Kur išeiti pasivaikščioti, pasportuoti, praleisti laisvalaikį. Yra žmogiškas poreikis laisvalaikio praleidimui prie namų“, – BNS sakė ji.

„Jeigu atvažiuotumėt į vietą krepšinio pažaisti, tai Giraitėje net tokios vietos dabar nėra“, – pridūrė E. Gedgaudė.

Anot jos, naujajame parke bus viskas, ko trūko: vieta renginiams, riedlenčių, futbolo, krepšinio aikštės, vaikų žaidimų aikštelė.

„Krepšinio aikštelė bus, skate (riedlenčių – BNS) parkas, bus mini futbolas, renginiams vieta, nes mums jos labai reikia, nes mes turim ir tradicinius renginius, Kalėdų eglutės įžiebimą. (...) Realiai dabar (kai rengiame renginius – BNS), mes migruojame per vietas, pernai darėme (renginį – BNS) privačiame sklype. Tokie kaip našlaičiai, be vietos“, – sakė E. Gedgaudė.

Bendruomenės vadovė pridūrė, kad parko laukta ilgai – žemės perdavimo procesas truko ilgiau nei ketverius metus.

„Ne tiek sunku, kiek tiesiog užtruko pasiėmimo procesas. Mes ėjom, kreipėmės į savivaldybę, kad mes norime tokio parko. (...) Tai tie procesai užtruko, kol derybos, kol inventorizacija, užsitęsė 4,5 metų“, – sakė E. Gedgaudė.

„Kauno rajono savivaldybė kartu su bendruomene seniai brandino parko idėją, tačiau užtruko sklypo paieškos, o vėliau ir perėmimo iš Lietuvos sveikatos mokslų universiteto procedūros, projektą dėl įvairių aplinkybių teko koreguoti“, – BNS teigė savivaldybė.

Sutartį su rangovu numatoma pasirašyti antrąjį šių metų ketvirtį, o darbai turėtų būti atlikti per 12 mėnesių.
Ministerija skolos atostogas siūlo suteikti dukart, verslas priešinasi
Socialinės apsaugos ir darbo ministerijai siūlant dirbantiems skolininkams per penkerius metus du kartus pasiimti skolos mokėjimo atostogas po šešis mėnesius, verslas sako, kad tokia tvarka neduos laukiamo efekto.   

„Skolos atostogos sutrumpinamos iki šešių mėnesių vietoj anksčiau ministerijos siūlytų 12 mėnesių. Nesame linkę daugiau nusileisti. Toks terminas reikalingas skolininkams išbristi iš skolų“, – šią savaitę Seimo Teisės ir teisėtvarkos komitete pranešė viceministras Vytautas Šilinskas.

Komitetas galutinį sprendimą dėl skolos atostogų planuoja priimti kitą savaitę

Jeigu Seimas tokiam variantui pritartų, pinigų išieškojimas iš skolininko galėtų būti sustabdomas ne daugiau kaip du kartus po šešis mėnesius ir negalėtų viršyti bendro 12 mėnesių laiko per penkerius metus.

Nacionalinio skurdo mažinimo organizacijų tinklo vadovė Aistė Adomavičienė teigia naujausiam siūlymui pritarianti.

Tuo metu Lietuvos verslo konfederacijos patarėja-teisininkė Akvilė Razumienė apgailestavo, kad ministerija nusiteikusi leisti skolininkams atostogas pasiimti ne vieną kartą per penkerius metus, kaip buvo siūloma anksčiau, o dažniau.

„Kad skolininkai nepriprastų naudotis lengvatomis“, – komitete teigė verslininkų atstovė.

Konfederacija siūlė leisti skolų atostogas žmogui suteikti vienintelį kartą.

Kreditų valdymo įmonių asociacijos atstovas Arnas Marcinkus tikino, kad šešių mėnesių terminas irgi neproporcingai ilgas. Antstolis Jonas Petrikas ir lobistas Šarūnas Frolenka siūlė skolos atostogas sutrumpinti iki trijų mėnesių – tiek trunka įdarbinto žmogaus baidomasis laikotarpis.
„Padėkime nuo atostogų du kartus po tris mėnesius, jeigu žmogus iškris iš darbo rinkos po pirmo karto, jis turės antrą galimybę“, – siūlė Š. Frolenka.

„Tris mėnesius neišskaitoma, kitiems trims mėnesiams taikomas pusės išskaitų, kurios dabar nustatytos, mokėjimas. Ir išskaitos sumažėtų, ir kreditoriai gautų pakankamai lėšų, kad būtų padengiamas įsiskolinimas, o ne jis didėtų“, – teigė J. Petrikas.

Š. Frolenka pasigedo termino, per kiek laiko nuo įsidarbinimo skolininkas turi susisiekti su antstoliu dėl skolos atostogų.

„Jeigu žmogus sugalvos prašymą antstoliui pateikti trečią, penktą ar šeštą darbo mėnesį, kaip antstolis galės pritaikyti skolos atostogas – sustabdyti tai, kas anksčiau nebuvo sustabdyta? Tam, kad prašymas suvaikčiotų, jį reikia pateikti per pirmąjį mėnesį“, – svarstė jis.

Š. Frolenka, be kita ko, pabrėžė, kad per skolos atostogas dalies žmonių skolos nebus dengiamos, jos ir palūkanos toliau kaupsis: „Tai reiškia, kad tam tikrai žmonių grupei tas 12 mėnesių terminas duos ne vertę, o kuprą“.

A. Marcinkus įspėjo, kad skolininkai, žinodami, kad išskaitos iš darbo užmokesčio, kuris neviršys minimalios mėnesio algos (MMA), yra ribojamos, specialiai tarsis su darbdaviais, kad jiems oficiali alga siektų MMA, o kita dalis būtų mokama grynaisiais.

„Kurk Lietuvai" projektų vadovo Roko Kešio teigimu, remiantis Duomenų agentūros informacija, per metus išieškoma tik apie 4-5 proc. bendros skolos sumos, o skolos kasmet auga – pernai padidėjo 10 kartų labiau nei išieškojimai.

„Nuo 2012 metų skolos išieškojimas sumažėjo du kartus“, – teigė jis.

Pinigai
Pinigai / D. Umbraso / LRT nuotr.
Pataisos turėtų skatinti skolininkus įsilieti į darbo rinką

Teisės ir teisėtvarkos komitetas praėjusį trečiadienį su verslo ir valdžios institucijų atstovais svarstė ministerijos parengtas Civilinio proceso kodekso pataisas, keičiančias skolų išieškojimo taisykles ir skatinsiančias skolininkus įsilieti į darbo rinką.

Pakeitimai numato, kad skolininkas pats turėtų kreiptis į antstolį dėl skolų sustabdymo. Šešių mėnesių terminas prasidėtų iškart nuo jo darbo pradžios, būtų nepertraukiamas ir nepriklausytų nuo jo prašymo pateikimo antstoliui ar darbdavio pasikeitimo.

Jeigu darbą susiradęs skolininkas per pirmus šešis mėnesius nepateiktų prašymo antstoliui sustabdyti skolų išieškojimą, reikštų, kad jis skolos atostogomis nepasinaudojo. Ministerijos teigimu, tokiu atveju skolininkas vis dar turėtų teisę jomis pasinaudoti du kartus per penkerius metus, jei vėl išskristų iš darbo rinkos ir būtų bedarbiu bent šešis mėnesius.

Jeigu skolininkas į antstolį kreiptųsi pradirbęs tris mėnesius, jo skolų atostogos truktų ne šešis, o tik tris mėnesius. Kai pasiėmęs skolos atostogas darbuotojas keistų darbovietę ar netektų darbo, jam likusius mėnesius skolų atidėjimas nenutrūktų.

Pasak V. Šilinsko, skolų atostogas būtų galima pasiimti nuo 2024 metų gruodžio.
Trišalė taryba MMA klausimą pradės nagrinėti gegužės ar birželio mėnesį
Šiais metais Trišalė taryba minimalios mėnesinės algos (MMA) klausimą pradės nagrinėti gegužės ar birželio mėnesį, teigia Lietuvos profesinių sąjungų konfederacijos (LPSK) pirmininkė Inga Ruginienė bei Lietuvos verslo konfederacijos (LVK) vadovas Andrius Romanovskis.

„Aš galvoju, kad realiausiai šį klausimą pradėti nagrinėti jau gegužės mėn. Nebent kažkas nuspręs anksčiau. Bet dar nemačiau balandžio 16 d. darbotvarkės. Bet vis tiek galvoju, kad prie šio klausimo prieisime gegužę“, – Eltai teigė I. Ruginienė.

„Tikėtina, kad kalbos dėl MMA prasidės tik gegužę ir birželį“, – sakė A. Romanovskis.

I. Ruginienė paminėjo, kad šiuo metu vyksta pirminiai pasiklabėjimai dėl MMA skaičiavimo formulės. Visgi ji pabrėžė, kad nemato reikalo jos keisti ir dabartinis modelis, kai MMA ir vidutinio darbo užmokesčio (VDU) santykis neturi būti mažesnis kaip 45 proc. ir didesnis kaip 50 proc., vis dar tinkamas.

„Dabar po truputį kalbamės apie formules. Nes darbdaviai lyg ir išreiškė norą keisti formulę. Tai buvo darbo santykių komisijoje pirmas pasikalbėjimas. Mūsų pozicija yra, kad formulė dabartinė yra gera. Tikrai skaičiuosime pagal dabartinę formulę, keisti jos nematome reikalo. (...) Tai greičiausiai nieko naujo nebus ir greičiausiai skaičiuosime 50 proc. nuo VDU“, – aiškino LPSK pirmininkė.
A. Romanovskis paminėjo, kad šiuo metu vyksta diskusija dėl galimo produktyvumo elemento įtraukimo skaičiuojant MMA, bet nėra nei apčiuopiamų siūlymų, nei apibrėžtos verslo ar profsąjungų pozicijos.

„Tiek darbdavių pusėje, tiek profsąjungų pusėje nėra aiškaus sutarimo. Ir dabar vyksta diskusija, nes dabar visi bando skaičiuoti tą produktyvumą, kalba kaip ji skaičiuoti ir panašiai. Tai diskusija vyksta, bet dėl kažko apčiuopiamo, tai akivaizdu, jog link gegužės ir birželio turėsime apsispręsti ar keičiame formulę, liekame prie tos pačios ar įvedame produktyvumo kriterijų“, – sakė jis.

„Dalis darbdavių mano, kad reikia įvesti produktyvumą, dalis mano, jog nereikia. Dalis profsąjungų palaiko, nes mano, kad tai bus naudingiau“, – pridūrė jis.

Tuo metu I. Ruginienė teigia, kad kalbos dėl produktyvumo įtraukimo yra „atsibodusios“. Pasak jos, galimas darbuotojų produktyvumo trūkumas yra nulemtas nepakankamo darbdavių dėmesio investicijoms į kvalifikacijos didinimą ir naujas technologijas.

„Jau tos kalbos dėl produktyvumo ir efektyvumo jau yra atsibodusios. Nes mes velkamės dugne, bet taip yra todėl, nes nepakankamai auga atlyginimai, nors jog ir kaip kita pusė kalbėtų dėl košmariškai greito augimo. Bet buvome visiškai dugne su atlyginimais. Antras dalykas yra tai, kad mūsų darbdaviai nepakankamai investuoja į kvalifikacijos didinimą ir naujų technologijų atvedimą į darbovietę. Tai kol nebus investicijų, tol produktyvumas ir neaugs“, – komentavo ji.

ELTA primena, kad 2024 metais pagal Trišalės tarybos nustatytą formulę, MMA Lietuvoje buvo pakelta 112,84 euro arba 13,4 proc. – nuo 840 iki 952,84 euro.

Toks MMA dydis buvo nustatytas pagal Trišalės tarybos sutartą metodiką, kuomet atsižvelgiama į prognozuojamą VDU be priedų ir premijų, ir jis yra dauginamas iš penkių didžiausią MMA ir VDU santykį 2019–2021 m. turėjusių ES šalių MMA ir VDU santykio vidurkio.

Darbo kodeksas numato, kad MMA galima mokėti tik už nekvalifikuotą darbą.

Amatininkai neatsigina užsakymų – rūmų nepasistatysi, bet gyventi nuo algos iki algos nebereikia
Senosios lietuvių tradicijos amatininkams tampa verslais. Pasak kūrėjų, gyventojai vėl puošiasi tautinėmis juostomis ar kraičius deda į skrynias. Užsakymų tiek, kad daugeliui amatininkų tai tapo pagrindiniu pragyvenimo šaltiniu. Rinkodaros specialistai sugrįžusių tradicijų bumą sieja su geopolitine situacija ir gyventojų noru rodyti pasididžiavimą savo šalimi.

Iš sostinės į gimtinę Pasvalio rajono Puškonių kaimą gyventi grįžusi Rūta Stonkienė sako norėjusi dirbti kūrybinį darbą, tačiau čia tokios pasiūlos mažai. Tuomet ji nusprendė savo pomėgį paversti verslu. Moteris pradėjo gaminti senovines skrynias, anot jos, pastaruoju metu itin populiarėjančias.
„Paklausa labai didelė, aš džiaugiuosi. Keliauja ir į užsienį tos skrynios, nori žmonės, matyt, savų raštų ir kažkur užsienyje būdami. Ir, žinoma, tie visi tradiciniai: vestuvės, krikštynos. Mamos vaikams perka, deda kraičius ir viliasi, kad jie kada nors tai pasiims į savo naujus namus“, – pasakojo R. Stonkienė.

Lietuviškos tradicijos tampa verslais: gyventojai vėl puošiasi tautinėmis juostomis ir į skrynias deda kraičius
Paklausa labai didelė, aš džiaugiuosi. Keliauja ir į užsienį tos skrynios, nori žmonės, matyt, savų raštų ir kažkur užsienyje būdami

– R. Stonkienė

Kad senosios tradicijos vėl tampa populiarios, pritaria ir Panevėžio rajone Uliūnuose gyvenanti Violeta Valentonytė. Moteris audžia tautines juostas. Jas per vestuves vėl ryši jaunavedžiai, jos rišamos ir jubiliatams. Beje, kitaip nei anksčiau, dabar sveikinimo juostų prašo vis jaunesni.

„Anksčiai tokių juostų prašydavo garbaus amžiaus jubiliatams, o dabar sulaukiu užsakymų ir iš aštuoniolikmečių, dvidešimtmečių. Štai dabar turiu ir trisdešimtmečiui, ir keturiasdešimtmečiui paruošusi“, – sako V. Valentonytė.
Violeta pažymi, kad dar prieš kelerius metus audėjos amatas jai buvo kaip papildomos pajamos, o dabar tapo pagrindiniu pragyvenimo šaltiniu.

„Aš nesakau, kad mes namus pasistatom ir rūmus perkam, bet iš tikrųjų jau nereikia skaičiuoti kapeikų nuo algos iki algos. Užsakymų šiuo metu turime labai daug. Mano dukra, nors ir mokėjusi šį amatą, šiek tiek skeptiškai į tai žiūrėjo, tačiau kai pamatė, kad iš to galima pragyventi, taip pat pradėjo tai daryti“, – pasakojo R. Valentonytė.

Nesakau, kad mes namus pasistatom ir rūmus perkam, bet iš tikrųjų jau nereikia skaičiuoti kapeikų nuo algos iki algos

– R. Valentonytė

Etnologė Aušra Sidorovienė sako taip pat pastebėjusi, kad amatininkai šiuo metu turi daugiau darbo. Vyresnieji tokiu būdu prisiduria prie pensijos, o jaunuoliai, kurie jau irgi noriai imasi amatų, tai paverčia verslu. Šiems, anot jos, yra paprasčiau – jaunesnioji karta labiau moka reklamuoti ir pristatyti savo produktą socialiniuose tinkluose, ne tik mugėse.

„Kaip anksčiau, taip ir dabar – amatą turėsi, bado nematysi. Amatininkystė iš principo yra pragyvenimo šaltinis žmogui, už tai, ką jis sukūrė, gali įgyti pinigą, už kurį gali nusipirkti tai, ko pats nemoka daryti“, – teigė A. Sidorovienė.

ISM Tarptautinės rinkodaros ir vadybos programos direktorė Dominyka Venciūtė išskiria kelias priežastis, kodėl senosios lietuvių tradicijos vėl grįžta ir tampa verslais. Viena jų – dabartinė geopolitinė situacija.

„Tokie dalykai, kurie tarytum yra iš praeities, kelia nostalgiją, jie suteikia tam tikrą psichologinį saugumą. Čia kaip V. Kudirka sako – semiamės stiprybės iš praeities. Manau, kad kartais ir daiktai mums gali suteikti tam tikros stiprybės, atsižvelgiant į dabartinius geopolitinius įvykius“, – sakė D. Venciūtė.
Pasak jos, padidėjusi amatų paklausa rodo ir tai, kad lietuviai vis drąsiau išreiškia pasididžiavimą savo tauta.

„Žmonės nebebijo parodyti, iš kur jie yra kilę. Man atrodo, tai iliustruoja ir tai, kad mes kelerius metus iš eilės siunčiame į „Euroviziją“ dainą lietuvių kalba. Mes ir vėl perkame daiktus, kurie yra senoviniai, bet tarytum atgyja ir mums kuria tam tikrą vertę. Tautines juostas mes dėvime kaip saviraiškos priemonę, kaip įvaizdžio detalę. Aš asmeniškai labai džiaugiuosi ir grožiuosi, kad mes nebebijome tos mažos šalies komplekso“, – teigė D. Venciūtė.

Pastebima, kad gyventojai ir labiau linkę investuoti bei mokėti brangiau už daiktus, kurie yra ilgaamžiai. Taip siekiama juos išsaugoti ir perduoti kitoms kartoms.

  Prieš kelias dešimtis metų aidėjusių „Poezijos pavasarių“ liudininkai pastebi, kad šventė netenka tikrosios savo paskirties. Just. Marcinkevičius, A. Baltakis, H. A. Čigriejus, V. Kukulas teigia, kad poezijos šventėje dalyvaujančių menininkų kūryba tampa nesuprantama paprastiems žmonėms. Tačiau poetai pripažįsta – dabartinis „Poezijos pavasaris“ – profesionalesnis. Tuo tarpu dabartinio „Poezijos pavasario“ direktorė Janina Rutkauskienė nors ir sutinka, kad keletą pastarųjų metų į sales šventė sutraukdavo kur kas mažiau klausytojų, tačiau jos išliekamąja verte neabejoja.

 
Poetas Justinas Marcinkevičius mintimis grįžo į pačią „Poezijos pavasario“ pradžią, 1964 metus. „To meto tikrovėje buvo galima justi tam tikrą demokratijos, pakantumo dvelksmą, žmonių pastangas siekti saviraiškos, bendravimo, pažinimo kultūros. Ir, žinoma, siekį tam tikros autonomijos, ne politine – menine prasme. Atsirado daugiau įvairių galimybių ir raiškos formų – tiek dailėje, tiek kine, tiek literatūroje, ypač poezijoje. Reikėjo tas formas apsaugoti, plėtoti, telkti, šaukti žmones į pagalbą, nes neturinti skaitytojų literatūra bejėgė. Kiekvienas valdininkėlis, viršininkėlis tokią būtų galėjęs nuspirti į šalį pasakydamas, kad tai niekam nereikalingi dalykai“, – pasakojo poetas.

 
Poetas Algimantas Baltakis prisimena, kad „totalitarinėje visuomenėje viešasis gyvenimas buvo suvaržytas, įrėmintas“, o per poeziją žmonės galėdavę išgirsti „kažkokį laisvesnį žodį“. „Publika suprasdavo menkiausias užuominas – toks būdavo solidarumas tarp publikos ir tarp literato. Dabar nebėra to tokio žaidimo. Gyvenimą tvarko visokie rinkos dalykai, pinigas. Anksčiau buvo vienoki varžtai, dabar – kitokie“, – apie materializmo užvaldytus šiuolaikinius menininkus kalbėjo pašnekovas.

 
Tuo tarpu poetas Henrikas Algis Čigriejus per „Poezijos pavasarius“ besiliejusius poezijos srautus vadina „didele rezistencija“. „Ko nebuvo galima pasakyti proza, tą buvo galima pasakyti poezija. Pavyzdžiui, kaip Marcelijus Martinaitis: „O į vakarus ir į rytus žmones vežė, / O ant aukšto balto koto, / Vėliava beržų žalia“. Per „Poezijos pavasarį“ būdavo ugdomas patriotizmas“, – mena kūrėjas.

 
Poetas Valdemaras Kukulas apgailestavo, kad dabartiniu laikmečiu „poetas nebėra pranašas, nebėra visuomeninės tiesos skelbėjas“. „Kai poetas turėjo skelbti slepiamą, neskelbiamą tiesą, jo eilėraščiai dažnai tapdavo publicistiniais. Sumenkdavo jų kaip meno kūrinių vertė. Dabar jie praktiškai tampa meno kūriniais, geresniais ar blogesniais, be siekio turėti kokią nors kitą, kaip estetinę vertę“, – teigė pašnekovas.

 
Laisva kėdė salėje – įžeidimas kūrėjui

 
Poetas Just. Marcinkevičius prisimena, kaip praeityje „Poezijos pavasario“ atidarymas vykdavo ne Vilniuje, o Kaune, vadinamoje Lakštingalų krantinėje, Palemone prie Kauno Marių, Salomėjos Nėries namelio. „Pačioje pradžioje, pirmaisiais, antraisiais ir trečiaisiais metais, būdavo renkamas „Poezijos pavasario“ laureatas. Tuos rinkimus organizuodavo Lietuvos rašytojų sąjungos valdyba ir Kauno miesto vykdomasis komitetas.

 
Kadangi Kaunas buvo aktyvus „Poezijos pavasario“ tradicijų plėtotojas, suprantama, jis norėjo dalyvauti ir renkant, ir skelbiant   „Poezijos pavasario“ laureatą. Būdavo įteikiamas prizas, statulėlė ar kokia nors kitokia meninė kūryba. Tada nebuvo jokio poezijos aukuro, niekas jo ir neplanavo. Nebuvo ir ąžuolų lapų vainikai uždedami laureatui ant kaklo. Buvo „Poezijos pavasario“ prizo įteikimas.

 
Tarp kitko, jokių pinigų (nei rublio, nei kapeikos) „Poezijos pavasario“ laureatui neskirdavo“, – prisiminė pašnekovas. Anot Just. Marcinkevičiaus, norinčių pasiklausyti poezijos iš visos Lietuvos į Lakštingalų krantinę prisirinkdavo tiek, kad nelikdavo nė vieno laisvo plotelio. „Poetai, kurie skaitydavo, būdavo daugiausiai tie patys, kurie aktyviausiai reikšdavosi to meto periodikoje, spaudoje. Dabar jų jau beveik nelikę, visi mirę. Susitikimai neapseidavo be pačių tuo metu iškiliausių poezijos kūrėjų: Antano Venclovos, Teofilio Tilvyčio,   Eugenijaus Matuzevičiaus, Vlado Mozuriūno, Vacio Reimerio, Pauliaus Širvio. Paskui įsiterpė kita karta: Antanas A. Jonynas… Galėčiau vardinti ir vardinti“, – pasakojo Just. Marcinkevičius.

 
Anot poeto, per „Poezijos pavasarius“ netrūkdavę ir vaišių (taip pat ir alkoholio), tačiau jis niekada nepadaugindavęs. „Būdavo lyg ir įsipareigojimas nuvykti į Kiršų kaimą, Salomėjos Nėries tėviškę. Tuo metu ten buvo kolūkiai, tad kolūkio valdyba, pirmininkas ir kiti svarbūs asmenys surengdavo poezijos skaitymą, susitikimus su žmonėmis ir, be abejo, pavaišindavo pietumis ir vakariene. Ir, žinoma, prie pietų ir vakarienės būdavo ir kai ko stipresnio. Tačiau aš negalėčiau sakyti, kad visa tai pavirsdavo į girtuokliavimą. Atsidėkodama už apsilankymą ta vietovė, miestelis ar kolūkis jau turėdavo pasiruošęs išaustą juostą su atitinkamu įrašu poetui, kuris būdavo paskelbiamas Salomėjos Nėries premijos laureatu“, – prisiminė kūrėjas.

 
Kolegai antrino poetas H. A. Čigriejus. Anot jo, „Poezijos pavasariai“ tikrai būdavo geros šventės“. „Atvažiuoji, sakykime, prie rajono ribos ir tavęs ten jau laukia. Muzikantai, su alumi pasitikdavo. Tekdavo labai žiūrėti, kad nepadaugintumei iki vakarinio koncerto“, – prisipažįsta poetas.

 
Tuo tarpu poetas A. Baltakis iki šiol prisimena išskirtinį ankstesniais „Poezijos pavasariais“ kūrėjams tekdavusį dėmesį. „Ir dabar geri poetai negali skųstis, bet būna vakarų, kada nesusirenka pilna salė. Anksčiau būdavo taip, kad jeigu didžiulėje salėje pamatydavai kokią nors laisvą kėdę, tai priimdavai kaip asmeninį įžeidimą. Būdavai pripratęs, kad nelieka laisvų nė stovimų vietų, ant grindų jaunimas susėdęs. Be to, vietos valdžia visa aukščiausia dalyvaudavo“, – prisiminimais dalinosi pašnekovas.

 
Poetai – romantiški ir su pokštais

 
Poetas A. Baltakis prisimena, kad per „Poezijos pavasarius“ nutikdavę daug linksmų dalykų. „Būdavo labai juokinga su vaišėmis. Pažaislio vienuolyne vienu metu veikė beprotnamis, tad durys užsidarydavo tik iš lauko, o iš vidaus buvo neatidaroma. Pasitaikydavo, kad ten į spąstus pakliūdavo, pavyzdžiui, poetas su poete“, – šypsodamasis pasakojo menininkas.  

 
Prisimena A. Baltakis ir kaip su grupe poetų, tarp kurių buvo ir Paulius Širvys, užsuko į Latviją. „Tuo metu kai kurie „Poezijos pavasario“ renginiai buvo rengiami ir Latvijoje. Būtumėte matę latvių reakciją, kai P. Širvys latviškai ėmė piemenų blevyzgas dainuoti...“ – pasakojo A. Baltakis.

 
H. A. Čigriejus pastebėjo, kad „dabar publika į „Poezijos pavasarius“ ateina noriai ir savo noru“, bet sovietmečiu taip būdavę ne visuomet. „Mokinukai būdavo netgi, nesakykime, kad suvaryti, bet jau su tam tikru rimtesniu mokytojų pasiūlymu atėję. Kai aš dirbau Kooperacijos kolegijoje, viena mano studenčiukė pasakė: „Dėstytojau, mes jus pažįstame. Mums reikėjo eiti jūsų klausyti“, – prisiminė pašnekovas.

 
Tuo tarpu V. Kukulas pastebėjo, kad būtent „Poezijos pavasarių“ metu išryškėdavęs lietuvių poetų humoro jausmas. „Galiu sakyti, kad lietuvių tauta, priešingai negu rusų, nemoka improvizuoti, bet „Poezijos pavasario“ pokylių metu paaiškėdavo, kad kai kurie lietuvių poetai puikiai improvizuoja: čia pat apie visus kolegas gali sukurti kupletus. Nepamainoma būdavo Alma Karosaitė“, – tikino poetas.

 
V. Kukulas prisiminė, kad „Poezijos pavasarių“ metu pasitaikydavę, jog tarp juose dalyvaudavusių menininkų įsižiebdavę romantiški jausmai. „Visą kelią iš poetės Vilijos Šulčaitės juokiausi, nes ji per vieną naktį įsimylėjo poetą Vaidotą Daunį. Pasižiūrėjo, kad gražus vyras ir įsimylėjo. Visą kelią jai aiškinau, kad ji su savo eilėraščiais į literatūros istoriją tikrai neįeis, bet jeigu suvilios V. Daunį, kuris buvo rimtuolis kaip reta, į literatūros istoriją tikrai pateks“, – juokavo V. Kukulas.

 
„Poezijos pavasaris“ netenka padūkėliškumo

 
Poetas Just. Marcinkevičius prisipažįsta, kad aprėpti visumą, kurią dabar išskleidžia šiuolaikinio „Poezijos pavasario“ planas (šiemet 115 renginių – lrt.lt), sudėtinga. Kūrėjas pastebi, kad dabartinis „Poezijos pavasaris“ kur kas profesionalesnis už savo pirmtakus. „Kasmet diskusijos poetinėmis, filosofinėmis temomis, pasikvietus iš užsienio šalių svečių, vyksta kur kas giliau, įdomiau, reikšmingiau. Gaila tik, kad šių dalykų visiškai nemato, nefiksuoja, nežino arba sąmoningai nutyli žiniasklaida. Nors lyg ir turime ir kultūrinę spaudą, turime ir kitą spaudą, kuri apskritai vengia kalbėti apie kultūros reiškinius, tad suprantama, jog plačiajai visuomenei tie dalykai nežinomi. Ir tai taip lyg ir lieka tų, kurie dalyvauja kasmetiniuose seminaruose, atmintyje, pačių kūrėjų atmintyje. Arba nelieka“, – svarstė menininkas.

 
Nuo 2003 metų „Poezijos pavasariams“ direktoriaujanti Janina Rutkauskienė pastebi, kad anksčiau į festivalį atvykdavo kur kas mažiau svečių iš kitų šalių. „Festivalis neišeidavo už Lietuvos sienų. Žinoma, apsilankydavome ir Kaliningrado srityje, prie Donelaičio paminklo keletą metų „Poezijos pavasaris“ vykdavo. Taip pat jau dvidešimt kelintas „Poezijos pavasaris“ yra švenčiamas lietuviškose salose Lenkijoje. Dabartiniu metu „Poezijos pavasaris“ iškeliauja į Airiją, Vokietiją. Kaliningrade vyksta įvairūs susitikimai ne tik su lietuvių bendruomene, bet ir su studentais, ten gyvenančiais žmonėmis“, – pasakojo pašnekovė.

 
J. Rutkauskienė pasidžiaugė, kad pastarųjų metų „Poezijos pavasariai“ sulaukia daug dėmesio iš jaunimo ir poetų mėgėjų. „Poezijos pavasariuose“, man atrodo, kad ir tada, ir dabar, dalyvavo ir dalyvauja daug jaunimo. Dalyvauja įvairios kartos, mes stengiamės jas suburti. Atsirado daug jaunųjų poezijos skaitovų, įvairių poezijos mėgėjų, kurie rašo. Duodame ir jiems kažkokią erdvę pasireikšti. Tiek čia, Vilniuje, tiek Kaune, Klaipėdoje, vyksta tokie susitikimai, kur savo kūrybą skaito mėgėjai“, – sakė J. Rutkauskienė.

 
Poezijos renginių organizatorė pasidžiaugė ir tuo, kad „Poezijos pavasario“ almanachas jau antrus metus išeina su kompaktine plokštele. J. Rutkauskienė pastebi, kad nors pastaruosius metus buvo jaučiamas šioks toks „Poezijos pavasario“ lankytojų sumažėjimas, pamažu jie sugrįžta. „Ankstesniais laikais į renginius susirinkdavo didžiuliai būriai žmonių. Šimtai. Salėse būdavo po kokius 5–6 šimtus žmonių. Dabar yra susiaurėjęs lankymasis apskritai bet kokiuose renginiuose. Bet šiaip, pastaruoju metu, vėl publika sugrįžta į sales. Patys pirmieji šių metų renginiai parodė – pilnos salės, net ir stovinčių yra. Manau, tai rodo, kad žmonės vėl sugrįžta prie tikrųjų vertybių“, – dėstė pašnekovė. Anot J. Rutkauskienės, išaugusį poezijos poreikį rodo iš mažesnių šalies kampelių atsišaukiantys prašymai užsukti į svečius.

 
„Jeigu šis festivalis praeitais metais turėjo per 100 renginių, šiais metais jų turime per 118. Poetų lyg ir nepritrūkstame, bet neišgalime patenkiname visų, kurie norėjo, kad „Poezijos pavasaris“ atvyktų pas juos, kažkur rajonuose. Mūsų finansinės galimybės ribotos“, – prisipažino J. Rutkauskienė.

 
Tuo tarpu V. Kukulas nusiskundė, kad jam nepatinka tai, jog dabartinių „Poezijos pavasario“ dalyvių išvykos po atokesnius rajonus tampa vis trumpesnės, o pats renginys įgyja vis daugiau oficialumo ir šaltumo.

 
„Sutrumpėjo išvykos. Mes anksčiau išvažiuodavome trims dienoms per kelis rajonus. Dabar grupė išvažiuoja praktiškai į vieną rajoną ar du, vienai dviem dienoms. Renginių daug daugiau, nebelieka laiko atsipalaidavimui, šėliojimui. Antra, kadangi atsiranda renginio tematika, tarkime, šiais metais Lietuvos vardo tūkstantmečio, tad renginiai solidėja ir nuobodėja. Nebelieka improvizacijos“, – dėstė poetas.

 
Anot V. Kukulo, pasikeitė ne tik poetų karta, bet ir jų kūryba. „Dabar eilėraščiai paprastai publikai yra sunkiau „įkandami“. Anksčiau į „Poezijos pavasarius“ važiuodavo poetai, kurių eilėraščius visi suprasdavo. Dabar labiau žiūrima į patį poetą kaip į aktorių, o ne klausoma jo eilėraščių. Nes jie klausymui ir neskirti. Šiuolaikinis eilėraštis pasidarė per daug sudėtingas, kad jis būtų atliekamas kaip estrados dalis“, – teigė V. Kukulas.

      Leidėjai įspėja, kad įvykdžius ketinimus nuo liepos 1 dienos PVM tarifą padidinti nuo 9 iki 19 proc., laukia skausmingos pasekmės. „Jeigu būsime priversti mažinti gamybą, turėsime atsisakyti galbūt ne tokių komerciškai svarbių, bet svarbių kultūrine, edukacine prasme projektų“, – teigė vienas iš lrt.lt kalbintų leidėjų Artūras Mickevičius. Anot jo, leidykloms teks atsakyti daugeliui lietuvių autorių.

 
„Mes pasėkmes pajautėme jau tada, kai pridėtinės vertės mokestį (PVM) padidino nuo 5 iki 9 proc. Jeigu didins nuo 9 iki 19 proc., tai, aš manau, kad pajutusios apyvartinių lėšų stygių savo veiklą turės stabdyti mažosios leidyklos. Didesnės ir pačios didžiausios, aišku, ras rezervų, iš kurių kurį laiką išgyvens, bet po kažkiek laiko Lietuvoje gali likti 4 ar 5 normalios knygų leidyklos, galinčios vykdyti veiklą“, – nuogąstavo Leidyklų „Versus Aureus“ ir „Gimtasis žodis“ direktorius A. Mickevičius.

 
Lietuvos leidėjų asociacijos vadovė, leidyklos „Tyto alba“ direktorė Lolita Varanavičienė sako, kad PVM didinimas – „ratas, kuriame ilgai suktis nepavyks“. „Pradėti reikėtų nuo to, kad leidyklų Lietuvoje yra labai įvairių ir pagal dydį, ir pagal filosofinę programą. Leidyklos, kurios orientuotos į rimtesnę literatūrą, netekusios paramos ir dar dėl pabrangimo sumažinus galimybę įpirkti knygas, automatiškai bus priverstos sumažinti tiražus. Tai yra ratas, kuriame suktis ilgiau nepavyks, nes tiesiog nebus apyvartinių lėšų ir seks neišvengiamas projektų stabdymas“, – dėstė pašnekovė. Pasak L. Varanavičienės, leidyklos savo projektus stabdo jau dabar.

 
„Kiek konkrečiai tokiomis sąlygomis gali gyvuoti leidykla, dienos ir savaitės tikslumu nepasakyčiau. Viskas priklauso nuo leidyklos esamos padėties, nuo jos įsipareigojimų bankams, daugybės kitų dalykų“, – sakė leidėjų atstovė.

 
Atsakys lietuvių autoriams

 
Anot A. Mickevičiaus, taip pat reali tikimybė, kad leidykloms teks atsakyti didžiajai daliai savo kūrinius išleisti norinčių lietuvių autorių. „Mes jau dabar žinome, kad didžioji dalis šiuolaikinių lietuvių rašytojų kūrinių yra leidžiami tik su valstybės parama. Kai dalį tos paramos suvalgys papildomi mokesčiai ir PVM, žinoma, jie neišgyvens.

 
Lietuvoje yra nuo 3 iki 5 rašytojų, kurių knygas leidėjai gali išleisti be valstybės paramos. Visiems kitiems, ar tai būtų poetai, ar prozininkai, ar dramaturgai, reikės užmiršti apie jų knygų pasirodymą lietuvių kalba“, – teigė leidėjas.

 
Internetas – ne pakaitalas

 
Lrt.lt kalbinti leidėjai neigia, kad išaugus lietuviškų knygynų lentynose surikiuotų knygų kainoms labiau apsimokės literatūrą įsigyti iš užsienio internetinių parduotuvių. „Mes atlikome internetinių knygynų analizę. Taip, pirkti knygą iš ten atrodo pigiau, bet iš tikrųjų, suskaičiavus pristatymo išlaidas, nėra taip pigiau, kaip gali atrodyti. Tas skirtumas labai minimalus. Antra vertus, neturiu tokio argumento, kad galėčiau pasakyti, jog pirkėjas turi pirkti knygas tik lietuviškuose knygynuose. Pirkėjas perka ten, kur jam patogiau. Kartais jam patogiau knygyne brangiau sumokėti, nei užsisakyti knygą internetu, bet po to eiti jos į paštą atsiimti“, – dėstė A. Mickevičius. „Jeigu mes lygintume internetinės prekybos ir tradicinių mažmeninės prekybos būdų lyginamuosius skaičius, tai pamatytume, kad internetinei prekybai dar labai toli iki tradicinės prekybos“, – pridūrė jis.

 
L. Varanavičienė abejojo, ar artimiausiu metu internetinė knygų prekyba taps rimta konkurente įprastiems knygynams. „Aš nežinau, ar Amazon.com galima įsigyti lietuviškų knygų. Ar visi Lietuvos žmonės, kurie skaito ir neįsivaizduoja savo gyvenimo be skaitymo, taip gerai skaito užsienio kalbomis? Praktika rodo, kad žmonės, kurie tikrai moka užsienio kalbas, su pasimėgavimu skaito lietuviškai, žinoma, jeigu vertimas yra geras“, – svarstė ji. Pasak jos, lietuvius į knygynus vilioja ir sentimentai popierinėms knygoms.

   Paaugliai prisipažįsta, kad mokykloje pagal programą privalomą lietuvių literatūrą, su retomis išimtimis, skaito tik todėl, kad „reikia“. „Didesnioji dalis privalomos literatūros yra nuobodi. Nematau prasmės jos skaityti“, – aiškina vienas Vilniaus Senvagės vidurinės mokyklos dvyliktokas. Tuo metu paaugliams rašantys autoriai pastebi, kad jauniesiems skaitytojams dažnai maga skaityti suaugusiųjų literatūrą.

 

       Metų knygos rinkimų knygų paaugliams kategorijoje laimėti pretenduojantys rašytojai neneigia, kad su užsienio autorių kūryba konkuruoti jiems nelengva, tačiau sako, kad taip yra nebūtinai todėl, jog lietuviai rašytų prasčiau. Anot jų, dažniausiai tai nutinka dėl visai kitų priežasčių.

 

       Knygos „Blogos mergaitės dienoraštis“ autorė Kristina Gudonytė pastebi, kad dabar paauglių gyvenime tą vietą, kurią anksčiau užėmė knygos, užima internetas.

 

       Knygą „Viskas apie mano šeimą“ parašiusi Akvilina Cicėnaitė sako, kad paaugliai apskritai yra linkę peršokti jiems pagal amžiaus grupę priskiriamas knygas ir mieliau skaito skirtas suaugusiesiems. Jos teigimu, dažnai paauglius nuo tėvynainių parašytos literatūros atitolina ir nedeakvati jų tėvų nuomonė lietuvių literatūros atžvilgiu.

 

Stengiasi „neslysti per paviršių“

 

       Pasak A. Cicėnaitės, lietuviai, palyginti su užsienio autoriais, rašančiais paaugliams, per mažai dėmesio skiria savo kūrinių reklamai, o ir juos pačius parašo ne eidami lengviausiu keliu, „slystant per paviršių“, bet „bandydami užčiuopti esmę“.

 

       Rašytojas Kazys Saja, paaugliams parašęs „Septynis miegančius brolius“, sako, kad stengiasi „išsiversti be tų šlykštybių, kurių prikemša modernūs mūsų rašytojai“, tačiau prisipažįsta abejojantis, ar tai patinka jo skaitytojams.

 

       Knygą „Kirminas paukštis“ sukūręs Marius Jonutis mano, kad kiekvienai literatūrai poreikis, noras ją skaityti ateina natūraliai, savo laiku. Jis prisipažįsta, kad ir jam pačiam paauglystėje lietuvių literatūra didelio įspūdžio nedariusi, o štai dabar šiuolaikinių lietuvių autorių knygas mielai skaitantis.

 

       „Jaunystėje labiau norėjau ko nors užsienietiško, o dabar labiau norisi gimtojo žodžio. Aišku, tai nėra blogai. Galų gale, jaunas žmogus kaip tik turi pakeliauti po pasaulį prieš pradėdamas gyventi. O knygoje – irgi kažkoks gyvenimas. Aš Žemaitės ir dabar neskaityčiau, bet iš šiuolaikinių rašytojų neseniai nusipirkau Lauros Sintijos Černiauskaitės knygą, žadu skaityti, kažkaip norisi“, – pasakojo M. Jonutis.

 

Nuobodu ir neaktualu?

 

       Paaugliai prisipažįsta mokykloje pagal programą priklausančią literatūrą skaitantys tik dėl to, kad reikia, nes ji daugeliu atvejų jiems atrodo neįdomi, neaktuali, netikroviška. Vilniaus Senvagės vidurinės mokyklos dvyliktokas Ernestas sako nematantis prasmės skaityti tai, ką kai kurie rašytojai parašė prieš keliasdešimt ir daugiau metų. „Nuoširdžiai atsakysiu: kas mokykloje duodama, man nepatinka. Buvo kūrinių, kurie tikrai patraukė akį, bet šiaip skaitau savo pasirinktą literatūrą. Didesnioji dalis privalomos literatūros yra nuobodi. Nematau prasmės jos skaityti. Man labiausiai patinka filosofinė literatūra, kurią aš galiu pritaikyti gyvenime. Man ji yra tiesiog naudinga“, – kalbėjo Robino Sharmos knygų gerbėjas.

 

       Savo draugui antrino toje pačioje mokykloje besimokantis dvyliktokas Edgaras. „Man nepatiko daugiau negu pusės lietuvių rašytojų kūryba, kurią privalėjome perskaityti pagal programą, bet kai perėjome prie tarptautinės literatūros, Fiodoro Dostojevskio ir kitų – buvau sužavėtas“, – pasakojo Mikos Waltario ir Stepheno Kingo gerbėjas.

 

       O pasak Vilniaus Šeškinės vidurinės mokyklos aštuntokių Ievos ir Gabrielės, „užsienio autoriai rašo įdomesnes ir labiau tikroviškas knygas“. Melvino Burgesso knygų gerbėjos prisipažino, kad tėra vienetai lietuvių, kurių kūryba patinka – merginos išskyrė Vytauto Račicko ir Salomėjos Nėries darbus.

 

Paauglius ragina nebūti kategoriškus

 

       Metų knygos rinkimuose knygos paaugliams kategorijoje dėl geriausiojo vardo besivaržantys rašytojai sako suprantantys paauglių lūkesčius nuotykių literatūrai ar literatūrai, kurioje būtų aprašomi dalykai, apie kuriuos kasdien su jais nediskutuoja tėvai namuose ar mokytojai mokyklose, tačiau nemano, kad į visus jaunųjų skaitytojų norus rašytojui derėtų atsižvelgti.

 

       K. Sajos nuomone, literatūros paskirtis – padėti žmogui nenusivilti gyvenimu. „Bus lengviau nenusivilti, jeigu mes knygoje gyvenimo nelakuosime, jeigu parodysime, kad tam, jog išaugtum brandus žmogus, reikia visko – ir kalnų, ir vėjų, ir skausmo, ir ašarų. Aš rašau nemažai suaugusiesiems (ir pjesių, ir prozos esu rašęs) ir galbūt dar parašysiu, bet retkarčiais aš prisimenu savo vaikystę ir man norisi parašyti ne apie laimingą vaikystę. Aš žinau, kad laimingų vaikysčių būna nedaug arba iš tokių laimingų vaikų dažniausiai neišeina geri Dievulio instrumentai. Gyvenimas paprastai turi įtempti kažkokias skausmingas stygas, kad išaugtų žmogus“, – mano rašytojas.

 

       K. Gudonytė pastebi, kad paaugliai per knygas „nori patirti potyrius, kuriuos patiria suaugę“. „Paaugliai labai daug mėgdžioja, nori savo kailiu labai daug išbandyti ir labai dažnai nudega sparnus“, – sakė K. Gudonytė.

 

       A. Cicėnaitės nuomone, paaugliai knygose ieško „bendrumo ir supratimo“. „Jie ieško savo bendraamžių patirties, patvirtinimo, kad tai, ką jis išgyvena, yra normalu, kad jis nėra vienas“, – teigė rašytoja. Vis dėlto, anot A. Cicėnaitės, paauglių literatūra Lietuvoje atlieka podukros vaidmenį. „Tarkime, vaikų literatūrai yra skiriama pakankamai daug dėmesio, labai daug knygų leidžiama vaikams. Apie suaugusiesiems skirtą literatūrą aš jau nekalbu, o paaugliai tokie ir lieka nuskriausti. Kita vertus, klausimas, ar paaugliai jau taip tikrai noriai skaito literatūrą, kuri ir yra rekomenduojama jiems kaip paaugliams. Manau, jiems labiau norisi skaityti suaugusiųjų literatūrą“, – sakė pašnekovė.

 

Paaugliams rašo širdyje išlikę vaikais

 

       M. Jonutis pastebi, kad vietoje to, jog rašytum knygą kam nors specialiai, geriau parašyti laišką, nes, anot pašnekovo, knyga turi gimti natūraliai. „Kiekvienas turbūt rašo taip, kaip jam „rašosi“, o jau paskui pasidalina, kam labiau tinkama. Paauglystės laikas toks sudėtingas, kad niekas nebenori bristi atgal į tą drumstą upę“, – pastebi M. Jonutis.

 

       K. Gudonytė sako, kad rašant paaugliams sunkiausia sugrąžinti save į praeitį ir prisiminti viską, ką išgyvenai būdamas paauglys. „O tie išgyvenimai yra labai įdomūs, labai dvilypiai, nes tu esi jau nei suaugęs, nei vaikas – sieki būti suaugusiu, bet laisvės nori tokios, kokią turėjai būdamas vaikas. Ir tas vidinis prieštaravimas kartais išmuša iš vėžių ir verčia daryti visokius neprognozuojamus dalykus“, – pasakojo pašnekovė.

 

       A. Cicėnaitė mano, kad sunkiausia suaugusiam žmogui rašyti paaugliams yra dėl to, kad turi susilaikyti nemoralizavęs, neaiškinti, kas yra gerai, o kas yra negerai, neteisti tam tikrų paauglių poelgių.

 

Sudominti padės tinkama motyvacija

 

       Paklaustas, kokius argumentus rekomenduotų pasitelkti įkalbinėjant paauglį prisėsti prie lietuviškos literatūros, K. Saja patarė „jaunam žmogui pasiūlyti būti mąstančiu, nes tada jam pačiam bus įdomiau, jis galės didžiuotis, gyvenimas atrodys daug įdomesnis“. „Galima slinkti paviršiumi, būti raštingu diplomuotu beraščiu. Tokių mes turime visur: valdžioje, biurokratijoje ir t. t. Piktinamės, stebimės, iš kur jie atsirado. Galėčiau keletą paskaitų kalbėti, pasiremdamas Goethes posakiu, kad mąstančių žmonių visada, visur yra mažiau ir jokia mokykla, jokios knygos negali kai kurių jų paversti „raštingais“. Mes gimstame be galo netobuli, nebaigti, ir mūsų gyvenimo tikslas yra kiek tik galima save ištobulinti. Bet yra tokių žmonių, kurie visur linkę ieškoti malonumų – tokiam vaikui (tokiems tėvams) jokios knygos nebus įdomios“, – kalbėjo rašytojas.

 

       A. Cicėnaitė pastebėjo, kad paauglius perskaityti vieną ar kitą knygą skatina susitikimai su kūrinį parašiusi autoriumi.

Dėl geriausiojo vardo Metų knygos konkurse paaugliams skirtų knygų kategorijoje besivaržantys autoriai mano, lietuviškas knygas turint esminių dalykų, kurių negali pasiūti joks užsienio autoriaus kūrinys: atpažįstamą ir geriau suprantamą socialinę-kultūrinę aplinką, lietuvių kalbos žodyno turtinimą ir žinias iš savo gimtosios šalies istorijos.

     Lietuvos leidėjų asociacijos prezidentė Lolita Varanavičienė šiuos metus vadina biografijų leidybos suklestėjimo metais. Anot jos, dabar žmonės ieško konkrečių patarimų, kaip susivokti gyvenime, knygose apie asmenybes, kurios jiems autoritetas. Leidyklos „Baltos lankos“ vykdančioji direktorė Rasa Meiduvienė sako, kad L. Varanavičienės įvardintas biografijų leidybos bumas – tik šio pradžia.

 

       Tačiau tiek lrt.lt kalbinti leidėjai, tiek literatūrologė Viktorija Daujotytė ir bibliografė Danutė Sipavičiūtė pripažįsta, kad nemaža dalis leidėjų biografijos žanrui priskiriamų knygų – svarstytinos literatūrinės vertės. „Dabar mes turime perteklių biografinių stilizacijų, biografinių padirbinių, biografinių imitacijų, biografinių beletrizacijų“, – teigė V. Daujotytė. Tačiau skaitytojų esą tai neatbaido – nuo knygynų lentynų vienodai „šluojamos“ tiek tokios biografijos kaip „Julijus Cezaris“ ar „Stalino jaunystė“, tiek Lietuvos estrados atlikėjų gyvenimo istorijos.

 

Paveikė pasaulinės skaitymo tendencijos

 

       „Šiuo metu Lietuvoje – biografijų leidybos bumas“, – patvirtina Lietuvos leidėjų asociacijos prezidentė ir leidyklos „Tyto alba“ direktorė Lolita Varanavičienė. Lrt.lt pašnekovė šį reiškinį sieja su procesais pasaulinėje knygų rinkoje. „Negrožinė literatūra Lietuvoje pradeda išstumti grožinę literatūrą. Pasaulinėje rinkoje šis procesas yra labai senas, bet Lietuvoje mes visi vis dar labai mėgome skaityti romanus“, – pastebėjo L. Varanavičienė.

 

       Anot Lietuvos leidėjų asociacijos prezidentės, žmonės pervargę nuo įtampos ir nežinios dėl ateities, todėl nieko nebenori girdėti apie svetimas problemas, kurios dažniausiai ir yra nagrinėjamos romanuose. „Dabar žmonės nori konkrečių patarimų, kaip susivokti gyvenime, nori, kad tais patarimais dalintųsi autoritetas, nori paprastos literatūrinės raiškos“, – kalbėjo L. Varanavičienė.

 

Tarp išleidžiamų biografijų – daug diskutuotinos meninės vertės knygų

 

       Pašnekovės pastebi, kad nors šiemet Lietuvos leidyklų išleistų biografijų pasirinkimas nemažas, tarp jų ne tiek mažai tokių, kurių literatūrinė vertė – abejotina. „Tokio tipo knygos kaip pasirodžiusi Džordanos Butkutės biografija, nelaikyčiau biografine. Mano supratimu, knygos, kurias leidžia neprofesionalūs Lietuvos leidėjai, yra žurnalų tęsiniai. Reikėtų klausti, kodėl žmonės skaito žurnalus, tada būtų atsakymas, kodėl skaitomos knygos apie Džordaną Butkutę arba Radži“, – dėstė leidyklos „Tyto alba“ L. Varanavičienė.

 

       Leidyklos „Baltos lankos“ vykdančioji direktorė R. Meiduvienė pastebi, kad kai kurių leidyklų išleistas knygas, dabar priskiriamas prie biografijos žanro, būtų galima pavadinti žurnalu „Žmonės“. „Tokios biografijos literatūrine verte prilygsta žurnalui „Žmonės“, skirtumas tik tas, kad jose rašoma apie vieną žmogų“, – sako pašnekovė.

 

       L. Varanavičienei ir R. Meiduvienei pritarė Martyno Mažvydo bibliotekos Bibliografijos ir knygotyros centro direktoriaus pavaduotoja ir Einamosios bibliografijos skyriaus vedėja D. Sipavičiūtė. Bibliografės nuomone, kad „tikrų biografijų visais laikais buvo mažai leidžiama“, o nemaža dalis dabar išleidžiamų knygų, kurias leidėjai priskiria biografijos žanrui, yra beletristika. Anot D. Sipavičiūtės, tokios biografijos reikšmingos tik tam žmogui, apie kurį rašoma arba jo artimiesiems, tačiau jų literatūrinė vertė – svarstytina.

 

       „Kalbant apie tas biografijas, kurias dauguma žinomesnių žmonių leidžia apie save, savo prisiminimus apie savo giminę ir panašiai, tokių beletristinių biografijų paskutiniu metu [išleidžiama] labai daug. Dabar kiekvienas gali išleisti tokią knygą. Sakykime, turiu truputį pinigėlių, noriu save įsiamžinti atsiminimuose apie save, apie savo giminę – ir rašau, jeigu tik netingiu. Tokių knygų yra daugybė. Bet traktuoti, kad tai biografija, nenorėčiau. Tam žmogui, kuris rašė vadinamąją biografiją, knyga galbūt turi didelę išliekamąją vertę. Tačiau literatūriniu atžvilgiu vertingų biografijų dabar išleidžiama nedaug – man atrodo tokių knygų visą laiką buvo leidžiama mažai“, – savo nuomonę išsakė bibliografė.

 

       Norėdama pagrįsti savo nuomonę D. Sipavičiūtė pateikė pavyzdį. „Tarkime, yra romanas apie Mariją Stiuart. Ar tai biografinė knyga? Tai yra romanas, tai yra beletristika. Ir, pavyzdžiui, pagal klasifikaciją, mes ją dedame ne prie biografijų, o prie grožinės literatūros“, – kalbėjo pašnekovė.

 

       Pasak bibliografės, parengti rimtą biografinę knygą – labai sunku, nes tai reiškia, kad jos autorius turi išstudijuoti visą aprašomo žmogaus biografiją, kūrybą arba mokslinę veiklą nuo jo gimimo iki šių dienų. „Tai tikrai yra kapitalinis darbas, skirtingai nei parašyti kokį nors prisiminimą“, – pastebi D. Sipavičiūtė.

 

Skaitytojai biografijų literatūrinei vertei – ne tokie reiklūs

 

       Tiek Lietuvos leidėjų asociacijos prezidentė L. Varanavičienė, tiek leidyklos „Baltos lankos“ vykdančioji direktorė R. Meiduvienė sako, kad skaitytojai iš knygynų lentynų „šluoja“ beveik visas be išimčių šiemet leidyklų išleistas biografijas. Tačiau Leidyklos „Baltos lankos“ vykdančiosios direktorės R. Meiduvienės nuomone, tai, ką L. Varanavičienė vadina biografijų leidybos bumu, dar tėra tik šio žanro knygų leidybos Lietuvoje pradžia.

 

       Anot R. Meiduvienės, didelis biografijų populiarumas tarp skaitytojų ateityje neabejotinai dar labiau paskatins leidyklas jas leisti.„Kelios leidyklos vienu metu išleido gal 5 garsesnių Lietuvos žmonių biografijas ir, žinokite, jas perka. „Baltų lankų“ knygyno negrožinės literatūros dešimtuke jau kuris laikas tvirtai laikosi Džordanos Butkutės, Larisos Kalpokaitės ir Birutės Dambrauskaitės biografijos.Kaip man pasakojo knygyno konsultantės, ateina vyresnės moterys ir klausia, ar turime Dambrauskaitės ir Kalpokaitės knygų. Arba štai mūsų leidyklos neseniai išleista Doloresos Kazragytės knyga „Gyvenimas prieš gyvenimą“, novelės iš jos gyvenimo – neįsivaizduojate, kokia populiari. Manau, biografijos yra tokios populiarios, nes tai yra publicistika, šiose knygose – tikri išgyvenimai“, – dėstė pašnekovė.

 

       L. Varanavičienė patvirtino, kad pasiteisina net daugelį kartų aprašytų svarbių asmenybių biografijų leidyba, pirkėjų neatbaidanti ir palyginti su kitomis knygomis aukšta pastarųjų kaina. „Džiaugiamės, kad skaito „Julijų Cezarį“ (tai yra pirma didelė knyga apie Julijų Cezarį ir ji yra perkama). Labai rizikavome leisdami [leidykla „Tyto alba“ – lrt.lt] knygą „Stalino jaunystė“, nes apie Staliną labai daug knygų yra išleista, bet šia knyga tikrai labai domimasi. Labai keistas leidinys man pasirodė knyga apie Nikitą Chruščiovą. Sakiau: „Viešpatie, kas gali pirkti knygą už 80 litų?“. Bet knyga sėkmingai perkama. Tai rodo, kad rimtų, svarbių žmonių biografijos yra skaitytojų matomos ir jiems reikalingos“, – pastebi leidyklos „Tyto alba“ direktorė L. Varanavičienė.

 

Literatūrologė: leidyklos pataikauja skaitytojams

 

       Vilniaus universiteto Lietuvių literatūros katedros profesorė V. Daujotytė sako, kad Lietuvos leidyklos tiesiog pataikauja tiems skaitytojams, kurie sudaro didesniąją knygų pirkėjų dalį. „Visos leidyklos siekia pelno, didžioji jų dalis yra komercinės, jos negali gyventi nepataikaudamos skaitytojui, kitaip neišgyventų. Aš nemanau, kad kuri leidykla, pripratusi prie populiariosios gamybos, labai apsidžiaugtų intelektualia, sudėtinga, sunkia, bet kartu, žinoma, įdomia žmogaus gyvenimo analize (manau, biografija negali būti be analizės, be interpretacijos, be dialoginio santykio).

 

       Poreikis kokiam nors sudėtingesniam skaitiniui būtų. Aš tik manau, kad tie intelektualesni skaitytojai kaip tik neranda sau medžiagos, tačiau didžioji dalis skaitytojų pageidauja būtent paviršinių biografinių skaitalų, pavyzdžiui, pikantiškų istorijų“, – kalbėjo literatūros žinovė.

 

       Literatūrologė pabrėžė, kad dabar galima „tik nusišypsoti iš to biografijų bumo ir pertekliaus“, apie kurį kalba leidyklų atstovai. „Dabar mes turime perteklių biografinių stilizacijų, biografinių padirbinių, biografinių imitacijų, biografinių beletrizacijų“, – teigė V. Daujotytė. Pasak literatūrologės, pirkti ir skaityti biografijas žmones pastūmėja „natūralus pamatinis smalsumas gyvenimui“. „Kas apskritai žmogui įdomiau gali būti už žmogaus gyvenimą? Mes visi domimės tuo pačiu. Kadangi savo gyvenimą yra labai sunku suvokti, mes trokštame matyti, kaip tame gyvenime tvarkosi kiti žmonės“, – biografijų, kokios jos bebūtų, populiarumo priežastį įvardino V. Daujotytė.


       Floras d'Avenca įsėdo į greitąjį traukinį mažoje stotelėje ir susirado savo vietą sausakimšoje kupė. Kiti keleiviai valandėle žiūrėjo į jį kaip į neprašytą svečią, peršlapusį lietuje, apsitaškiusį purvais, su skėčiu, nuo kurio žliaugė lietaus lašai, ir paraitytomis virš kulkšnių kelnėmis. Įėjęs žmogus – jį galėjai palaikyti paprastu kaimo krautuvininku – atsisėdo kampe ir prisimerkė, apakintas elektros šviesos. Kupė vėl sušneko keleiviai, kurių pokalbį trumpam buvo nutraukęs ką tik įlipęs žmogus.

       Čia buvo susirinkę mėgėjai paplepėti traukinyje; tai tokie žmonės, kurie, dar nė nesusipažinę, ima postringauti apie gyvenimą, mirtį ir visokius nebūtus dalykus, o paskui skirdamiesi karštai atsisveikina, tvirtindami, kad džiaugiasi nauja pažintimi, žada vieni kitiems amžiną draugystę ir išreiškia viltį – ne, daugiau tvirtą ketinimą susitikti artimiausiu laiku ten, kur jiems patogiau, o paskui kiekvienas pasuka savo keliu ir jie daugiau nebesusitinka.

       – Jūs nepatikėsite, – kalbėjo senyvas ponas, tęsdamas pokalbį, kurio pradžios Floras d'Avenca negirdėjo, – bet aš jus visai kitokį įsivaizdavau. Pirmiausia vyresnį. Juk jūsų vardą jau seniai visi žino! Tarkim, žmogus niekada nematė gyvos garsenybės. Štai jis ir galvoja: kadangi asmenybė garsi, vadinasi, ji bent jau praėjusio amžiaus.

       – Arba štai kas, – pasigirdo spigus moters balsas. – Skaitai knygą ir susidarai vaizdą apie autorių. Sakysim, aš maniau, kad jūs senyvas ir apkūnus. Niekada man į galvą nebuvo atėję, kad jūs toks jaunas, toks gražus. Jūsų romanuose tiek gyvenimo patirties, tiek gilaus žmogaus sielos pažinimo! Todėl ir jauti, kad juos parašė įmetėjęs žmogus, kone filosofas. Bet geriau, kad jūs būtent toks. Dabar dar labiau žavesiuos jūsų kūryba.

       Floras d'Avenca pamažu pravėrė vieną akį ir slapta įdėmiai pasižiūrėjo. Malonūs žodžiai buvo skirti elegantiškam, nepaprastai švelnių bruožų, kilnaus veido jaunuoliui.

       Kas jis, šis gražus ir toks įdomus jaunuolis? Šis įžymus rašytojas, kurio vardas jau seniai buvo plačiai žinomas ir kurio knygose buvo tiek gyvenimo patirties? Kad ir kaip suko galvą Floras d'Avenca, nė vienas vardas nesisiejo su šiuo švelniu poeto veidu. Teisybė, Floras d'Avenca gyveno gana uždarai ir todėl pažįstamų rašytojų turėjo nedaug. Bet daugelį pažinojo iš nuotraukų. O rašytojas, sėdintis priešais, jam nieko nepriminė. Ir nors priešais buvo inteligentiškas, protingas jaunuolis, Floras d'Avenca čia pat sumetė, kad tai vienas iš daugelio diletantų, dar nepripažintų genijų, kurie stengiasi prasiskinti kelią šiame pasaulyje; išleidę knygelę savo lėšomis, išsiuntinėja ją žymiems rašytojams, prašydami pasakyti apie ją savo nuomonę. Šiose knygelėse dažnai rasi autoriaus, tokio maištingo poeto, besivaikančio chimerų ir miglotų svajonių, portretą. Čia, teisybė, buvo paminėtas vardas, kuris seniai buvo žinomas. Bet juk ir tie dar neatrasti genijai turi savo ratą, kuriame garsėja.

       – Aš pats apie literatūrą ne ką išmanau, – tarė kitas keleivis. – Nesu jos žinovas. Jūs vienas iš nedaugelio rašytojų, kuriuos skaičiau, ir dabar, kai pamačiau savo akimis, žaviuosi jumis dar labiau. Žinote, mes, mėgėjai, kartais pagalvojame, kad jeigu žmogus yra rašytojas, vadinasi, jis kabinetinis žmogus, paniurėlis. Bet jūs aiškiai paneigiate šią mintį. Beje, pažiūrėti jūs tikras sportininkas.

       – Aš sportuoju, – patvirtino jaunuolis ir kaip tikras žymus rašytojas perbraukė per plaukus ranka, ant kurios skaisčiai žėrėjo puikus brilianto žiedas. – Atsikėlęs nuo stalo, tuoj sėdu ant žirgo. Irkluoju. Skraidau lėktuvu.

       „Ar gali būti, – galvojo Floras d'Avenca, – kad, būdamas žymus rašytojas, jis nepažįsta manęs? Bent iš nuotraukų laikraščiuose...“

       Teisybė, jau daug metų Floras d'Avenca atkakliai reikalavo, kad būtų spausdinama ta pati nuotrauka, kai jam buvo dvidešimt penkeri metai. Dabar jam penkiasdešimt, bet argi jis taip smarkiai pasikeitęs, kad negalėtum jo pažinti?

       Tuo tarpu jaunasis poetas su didžiausiu pasisekimu švaistėsi aforizmais ir šmaikščiais žodžiais, žavėdamas nereiklius klausytojus. Tai buvo fejerverkas sąmojų, daugiausia Florui d'Avencai jau žinomų.

       Po kurio laiko elegantiškas jaunuolis ėmė murmėdamas rengtis:

       – Štai ir mano buveinė.

       – Čia jūsų namai? – paklausė jį.

       – Pilis, – atsakė jis atsainiai kaip didelis ponas. – Čionai atvažiuoju keliems mėnesiams kasmet; ieškau vienatvės...

       Bendrakeleivių prašomas jis mielai davė kelis autografus Paskui, galantiškai pabučiavęs ponioms rankas, nuostabiai lipšniai atsisveikinęs su visais, iššoko iš traukinio, kai tas sustojo mažoje stotelėje. Visi, susigrūdę prie lango, mojavo rankomis.

       – Niekada nemaniau, – tarė viena ponia, kai visi susėdo ir traukinys pajudėjo, – kad šį vakarą kelionėje susipažinsiu su Floru d'Avenca.

       Floras d'Avenca krūptelėjo. Negali būti! Tas tipas dėjosi juo, o jam ir į galvą neatėjo. Šitie šaunūs keleiviai buvo tikri, kad kalbėjosi su juo, Floru d'Avenca, jie sakė jam gražius komplimentus, o jis sėdėjo sau kampe ir niekas nepagalvojo, kad čia jis.

       Dabar jis demaskuos apsišaukėlį, jis pasakys: „Floras d'Avenca – tai aš!“ Jis nusiramino, mat norėjo tai pasakyti ramiai, su lengva ironija. Pasijuoks iš šitų lengvatikių, prasčiokų, pažais su jais kaip katė su pele ir savotiškai atsirevanšuos.

       Pirmiausia ėmė ieškoti kišenėje dokumentų.

       – Pamanykit, – prabilo iki šiol tylėjęs keleivis. – Jis man visada patiko kaip rašytojas, o dabar, kai su juo susipažinau, pamačiau, kad jis simpatiškas ir kaip žmogus.

       – Ir man jis labai patiko, – pasakė jauna mergina. – Būtinai perskaitysiu jo knygas.

       Floras d'Avenca susirado dokumentus. Smarkiai susijaudinęs – įgimtas drovumas, nieko nepadarysi! – pasiruošė efektingai scenai. „Atleiskite, ponai, kad kišuosi į jūsų pokalbį, bet nujaučiu, kad šnekate apie mane“, – pasakys jis. „Kaipgi?“ – paklaus jį. „Na taip, štai, žiūrėkite, ir liudijimas su nuotrauka“. Ne, taip bus banalu. Jis pasakys: „Taigi, ponai, sakote, kad aš simpatiškas...“ Ne. Pagaliau sugalvojo. Pasakys jiems: „Man gaila, kad trikdau jūsų pagyrimų chorą, bet būdamas artimas Floros d'Avencos draugas, drįstu su jumis nesutikti...“

       Jo mintis nutraukė atsinaujinęs pokalbis.

       – Koks malonus vaikinas! – pasakė vienas keleivis.

       – Koks jis sąmojingas! Ir kaip laisvai jaučiasi! – pridūrė ponia.

       – Koks žavus! – pastebėjo kitas keleivis.

       Floras d'Avenca pravėrė lūpas, norėdamas nuplėšti kaukę nuo apsišaukėlio, kurio ir pėdos buvo ataušusios, ir nukreipti į save šitą saldų kaip medus susižavėjimo srautą.

       – O koks jo sąmojis! – pridūrė dar vienas. – Tiesiog neišsenkamas.

       „Kas gali pamanyti, kad Floras d'Avenca – tai aš?“ – pagalvojo Floras, mėgaudamasis netikėta mintim.

       Na taip. Kas galėjo pamanyti? Kas galėjo pamanyti, kad šis neįdomus, tylus žmogus kupė kampe yra garsus rašytojas?

       Floras d'Avenca pasižiūrėjo į tuos žmones, susižavėjusius ne juo, o kitu Floru d'Avenca. Pagalvojo, koks jis pats nuobodus, liūdnas, drovus, kokie purvini jo batai, paraitytos kelnės, šlapias skėtis, įsivaizdavo pavargusį po sunkios dienos savo veidą, prisiminė tą, kitą, laisvų manierų, sąmojingą, jauną, elegantišką, žavų, banguotais blizgančiais plaukais, šilkiniais marškiniais. O pilis? Kelionės draugai regėjo Florą d'Avenca niūrioje didžiulėje senos bajorų pilies salėje: sėdėdamas prie sueižėjusio židinio ir gurkšnodamas skanų vyną, jis kažką sakė ištikimam žilam tarnui.

       Floras d'Avenca pagalvojo, kad tas jaunuolis daro geresnį įspūdį negu jis. Ir toliau tylėjo.

      Traukinys lėkė per nakties tamsą, liūliuodamas keleivių mintis, svajas, fantaziją ir prisiminimų vizijas.


Lietuva yra šalis, turinti ilgą ir turtingą istoriją. Nuo senovės laikų Lietuvos teritorija buvo įvairių tautų ir kultūrų kryžkelė. Pirmieji gyventojai čia apsigyveno prieš tūkstančius metų, o jų kultūros palikimas tebėra matomas iki šiol. Lietuvos žemė yra turtinga archeologinių radinių, kurie liudija apie ankstyvąją gyventojų veiklą.

Lietuvos Didžioji Kunigaikštystė buvo viena didžiausių ir galingiausių Europos valstybių. Jos teritorija apėmė dabartinę Lietuvos, Baltarusijos, dalies Lenkijos ir Ukrainos teritoriją. LDK laikais Lietuva buvo daugiakultūrinė valstybė, kurioje gyveno lietuviai, rusėnai, lenkai, žydai ir kitos tautos. Tai buvo klestėjimo ir kultūrinės įvairovės laikotarpis.

Vėlesniais laikais Lietuva patyrė įvairius iššūkius ir okupacijas. Ji buvo prijungta prie Abiejų Tautų Respublikos, vėliau buvo Rusijos imperijos dalis. XIX a. pabaigoje ir XX a. pradžioje Lietuva siekė nepriklausomybės, o 1918 m. vasario 16 d. buvo paskelbta nepriklausoma Lietuvos Respublika. Tačiau nepriklausomybė buvo trumpalaikė, nes Lietuva buvo okupuota Sovietų Sąjungos ir vėliau nacių Vokietijos.

Po Antrojo pasaulinio karo Lietuva vėl tapo Sovietų Sąjungos dalimi. Per šį laikotarpį lietuvių kultūra ir kalba buvo spaudžiama, tačiau tautinė tapatybė išliko stipri. 1990 m. kovo 11 d. Lietuva paskelbė atkurianti nepriklausomybę, o 1991 m. rugpjūčio 31 d. buvo oficialiai pripažinta kaip nepriklausoma valstybė.

Šiandien Lietuva yra moderni ir dinamiška valstybė, narė Europos Sąjungoje ir NATO. Šalis yra žinoma savo gražia gamta, turtingu kultūriniu paveldu ir stipria ekonomika. Vilnius, sostinė, yra vienas seniausių ir gražiausių Europos miestų, garsėjantis savo barokine architektūra ir gyva kultūrine scena.

Lietuvos gamta yra labai įvairi. Čia galima rasti miškų, ežerų, upių ir jūros pakrantę. Kuršių nerija yra vienas įspūdingiausių gamtos kampelių, kur smėlio kopos ir jūra sudaro unikalų kraštovaizdį. Aukštaitija, Dzūkija, Suvalkija ir Žemaitija – kiekvienas regionas turi savo unikalų gamtos ir kultūros paveldą.

Lietuvos kultūra yra turtinga ir įvairi. Lietuvių kalba yra viena seniausių gyvų indoeuropiečių kalbų, turinti gilias šaknis ir turtingą literatūros paveldą. Lietuvių tautosaka, dainos ir šokiai yra svarbi kultūrinės tapatybės dalis. Kiekvienais metais Lietuvoje vyksta daugybė kultūrinių renginių, festivalių ir švenčių, kurie pritraukia lankytojus iš viso pasaulio.

Lietuva taip pat yra šiuolaikinės meno, muzikos ir literatūros centras. Šalyje veikia daug galerijų, muziejų, teatrų ir koncertų salių. Lietuvių menininkai, muzikantai ir rašytojai yra pripažinti tarptautiniu mastu. Kiekvienas miestas ir miestelis turi savo unikalų kultūrinį gyvenimą ir tradicijas.

Švietimas Lietuvoje yra aukšto lygio. Šalis turi stiprią universitetų ir mokyklų sistemą, kuri ruošia aukštos kvalifikacijos specialistus įvairiose srityse. Lietuvos universitetai ir kolegijos siūlo įvairias studijų programas, kurios pritraukia studentus iš viso pasaulio. Mokslas ir technologijos yra svarbūs Lietuvos ekonomikos ir visuomenės plėtrai.

Lietuvos ekonomika yra diversifikuota ir dinamiška. Šalis turi stiprią pramonės, žemės ūkio, paslaugų ir technologijų sektorių. Lietuva yra žinoma dėl savo aukštos kokybės maisto produktų, tekstilės, medienos ir baldų gamybos. Taip pat šalis yra technologijų ir inovacijų centras, kur veikia daug startuolių ir technologijų įmonių.

Lietuva yra patraukli turistinė vieta. Šalis pritraukia lankytojus savo istoriniu paveldu, natūralia gamta ir šiltu svetingumu. Vilnius, Kaunas, Klaipėda ir kiti miestai siūlo daugybę lankytinų vietų ir pramogų. Lietuvos kurortai ir sveikatingumo centrai yra populiarūs tarp poilsiautojų. Taip pat Lietuva yra žinoma dėl savo kulinarinio paveldo, kuris siūlo įvairių skonių ir patiekalų.

Lietuvos sportas yra svarbi visuomenės gyvenimo dalis. Šalis turi stiprią krepšinio tradiciją ir yra pasaulyje žinoma savo krepšinio komanda. Taip pat populiarūs yra futbolas, lengvoji atletika, plaukimas ir kiti sportai. Lietuva rengia įvairius tarptautinius sporto renginius ir varžybas, kurios pritraukia sporto entuziastus iš viso pasaulio.

Lietuvos visuomenė yra atvira ir tolerantiška. Šalis turi įvairių religijų ir tautų atstovų, kurie gyvena draugiškai ir harmonijoje. Lietuva yra žinoma savo svetingumu ir draugiškumu. Kiekvienas lankytojas čia yra laukiamas ir gali jaustis kaip namuose.

Lietuvos politika yra demokratinė ir stabili. Šalis turi stiprią demokratijos tradiciją ir veikiančią teisinę sistemą. Lietuva yra narė įvairiose tarptautinėse organizacijose ir aktyviai dalyvauja tarptautinėje politikoje. Šalis yra pasiryžusi ginti žmogaus teises, laisvę ir demokratiją.

Lietuvos ateitis atrodo šviesi ir perspektyvi. Šalis toliau vystosi ir modernizuojasi, siekia tapti inovacijų ir technologijų lyderiu. Lietuvos žmonės yra darbštūs, kūrybingi ir ambicingi, kurie siekia geresnės ateities sau ir savo vaikams. Lietuvos kultūra, gamta ir žmonės yra didžiausias šalies turtas, kuris padeda kurti stiprią ir klestinčią valstybę.
